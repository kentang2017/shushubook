天功第一
天道變化，消長萬匯，契地之力，乃有成爾。天貴而地賤，天動而地靜，貴者運機而賤者效力。上有其動，而下行其地矣。是以知天之施地匪專也，知地之應天有常也。生機動則應之以生，氣機動則應之以氣。機正則泰，機亂則否。萬物列形而否泰交著，見之於地焉，豈止地之為乎？蓋天道內而地道外者也。王者，天也；將，地也。將者，天也；士卒，地也。我，天也；敵，地也。由此觀其所動，故負勝可知矣。王之於將也，閫外之寄，擇賢授柄，舉無所疑。將必內應其正，外務其順。應以正則師律嚴，務以順則臣節貞。舉而禦敵，詎有輿屍之患乎？君恃智以自用，倨禮而傲下，授柄匪人，任人不信，將不正應，內包猶豫之惑，外喪馭眾之威矣。舉而禦敵，寧免失律之兇乎？師之成敗見之於將焉，豈將之為乎？將之為任也，智敵萬人，茍無萬人之用，與愚者同矣；勇冠三軍，茍無三軍之用，與懦者同矣。善為將者正而能變，剛而能恤，仁而能斷，勇而能詳，以策馭吏士，未有不振拔勛業，以戡禍亂者也。反是，則吏士外無攻，內多離散之勢。勇怯見之吏士焉，豈吏士之為乎？我之於敵也，夫功拔戰勝，使敵不敢抗衡者，豈敵怯乎？由我威令整，進退肅，賞罰明也。覆兵殺將，弱國削地者，豈敵強威乎？由我不嚴師律故也。夫如是，亦自上而及下，自內而迨外，其猶天地之用乎。故天必藉地力，然後運四氣，正生殺也；貴必藉賤力，然後能立元功而建王業也。

地利第二
地之形，險易殊也；地之氣，寒熱異也。用形與氣，在知逆順焉。昧此道者，不能得地利必矣。善用地者則不然，險而易之，易而險之也。夫居險用險必內潰，居易用易必內蹶。當有形之用，逆之者善矣。何謂險而易之？曰：簡以夷其政，要以節其動，用以緩其約，不以疏慢為失也。何謂易而險之？曰：進止戒嚴，內外無怠，用其謹慎，不以暴急為務也。如是者，乃險易之用也。以方位觀之，則寒熱之氣異也。當有氣之用，順之者善矣。南方之氣熱，北方之氣寒也。其氣異則水土之性必相戾，逆諸人而使之飲其地脈，食其土毛，蒙其風氣，瘴癘之疾、凍澀之戾加焉。以我之不便，犯順方之人，不有患乎？天不能以氣順人，君能以人順氣，可也。是故利不可以專一。北人之馬，南人之航也，各有便焉。反是，不可措手足矣。行師者不能擇而用之，斯亦更北南之所便也。冀其成功，遠矣。是知地之所利者，可兼而有乎。善用兵者，擇利而從之，善矣。

人用第三
今之世取人也，每務其多學而舍其偏技，非良術也。兵家所利，隨其長短而用之也。是以善撫恤者勿頻鬥，慮其勞疲而無勇也；善保守者勿使進攻，慮其遲緩而不猛也；多方者勿使與於決事，慮其猶豫也；多勇者勿與謀敵，慮其過輕也。精悍者使鬥；果敢者使攻也；沉毅而性執者，使其據阻險；見小而貪財者，不可使守儲蓄；智而善斷者，可擇其言；輕健者使誘敵；剛愎者使當鋒；利口喋喋者使行問；善鼠竊狗偷者使盜號探敵；惡言多罵者使之揚毀訾詈；奇材異識者使預談論；深識大度者使安眾；崛強多力者使斬辟榛莽；善隨地形結構者使度樹營柵；怯懦者使輦運器用；老弱者使備炊汲；諳山川、擇高下水泉之利者，使察地形；妖言詐辭、善張皇鬼神之心、推引天命者，使揚聲惑眾以動敵心；善擇地勢平易險阻，知往來細大之蹊路者，使通糧儲；奇辭偉辯、能架虛矜大者，使奮振威德；耳目聰明、探察敵人情者，使伺候奸偽；敏才健筆者，使主箋檄。明七曜休咎者，為歷數之士；善占風雲吉兇者，為候氣之士；曉六壬遁甲者，為選日時之士；諳蓍龜者，為卜筮之士。是四人者，雖推驗體測陰陽，各不可使相亂，貴其專一也。醫藥之人，二十人已上，以兵數增之。獸醫亦如醫人之數。大將軍權通材者，與之參議可否。故我大眾之內有善有惡，無棄人焉。人無所棄，斯不怨則動有功矣。

三才應變第四
《易》曰：見機而作，不俟終日。故用兵之術，知變為大。軍雖氣銳時勝〈一作遇天時〉，而行列散潰，旌旗紊亂，金鼓不節，擊之可也。或曰：彼得天時，詎可破乎？許洞曰：天之所祐，正也。怙天時而戾軍政，與天違也。天人相違，不兇何俟？故兵利以順應順也。順而逆應之，必兇之兆也。或曰：軍乘天時，跨有地利，將吏驕怠，謀劃不精，軍陣散亂，如之何？洞曰：可擊也。彼獲天地之利，如何擊之？曰：人者，天地之心也，茍心不正，雖有其表，將焉用乎？或曰：軍違天時、逆地利，大將深謀沉毅，部伍清肅，進退有節，如之何？許洞曰：未可擊也。曰：不獲天地之利，奚謂未可乎？曰：正則可以率天地之用，草寇可為王矣。或曰：彼如是也，我之動將之如何？許洞曰：先以人，次以地，次以天，然後攻之，必克敵也。曰：先後如之何？曰：利為主。何謂主？曰：動為客，靜為主。觀敵之動何如，乃應之〈夫書言動者，不必戰陣時，敵人先動為客也。但密構敵人所為之事謂之動，則我以機應之必勝焉〉。先勝而後舉，神明之道也。

三才隨用第五
天著吉兇，以陰陽辯也；地布險易，以山川章也；人包勇怯，以戰陣見也。茍〈一作有〉欲陰陽之順，險易之利，勇怯之用，在於閑暇可得而擇也。當彼我相逢，各出不意，忽然交合，曷能擇所利而用哉？或曰：兩師不期逼於險地，天地震晦，雨雪交積，山川不辯，當此之際，何以禦之？許洞曰：大將止眾堅陣，嚴肅號令，雖敵來攻，勿與交戰。俟天變少罷，觀弱強之勢，而後進退之。曰：我既安矣，彼自驚撓，則如之何？曰：以積兵乘之。又曰：倉卒之際，大將以何術即能堅行陣、嚴號令，使士卒不自驚亂？許洞曰：善用兵者，有動必備。預擇輕勇者二十四人，八方各三騎，相去一裏，晝以旗，夜以鼓〈過山川委曲，叢林茂密，晝亦鳴鼓，恐不見旗〉。第一騎見賊晝舉旗，第二騎亦如之，第三騎馳告。夜用鼓，如晝法〈恐敵聞鼓聲急馳告〉。煙霧蓊塞，風雷震驚，旗之不見，鼓之不聞，亟馳告。斯謂八卦探騎者也。是以值賊而能備焉。茍天地有變，則引輕兵突之。大陣不可妄動〈凡大兵出，常以輕騎數千人別分部隊為遊兵，其將擇驍勇〉，觀彼動靜而後舉焉，故我常用其整也。此皆隨天之變也。或曰：與敵卒然相遇，或平原廣澤，或山谷深峭，或坡嶝穹隆，或坳汙沮洳，或草木蒙密，俱是危地，當其用之如何？許洞曰：回渠迂澗，可以沖車突馳也；深峽隘口，可以少擊眾也；長林豐草，可以為伏也；原野漫衍，可以騎兵相屬也；草木隱障，可以步士接戰；長郊往來，可進可退，可以長戟當敵；逾水跨遠，高下相乘，不可得親近，可以長弩當敵；崖壁相隱，狹徑鬥回，可以劍盾當敵；葦蕭蘆荻，枝葉朦朧，可以戈梃當敵。此皆隨地之性也。或曰：寨柵之間，三軍已憩，寇敵乘間沖突攻擊，當此之時如之何？許洞曰：使勇者據其前，怯者匿其後。忽遽之時，怯者強驅而前進焉，必挫鋒折銳，不若隱之也。曰：當此之時，何暇別勇怯之用乎？曰：不然。善用兵者，防亂於未亂，備急於未急。結營既定，預擇強勇者衛外，怯弱者附之，所以慮晦夜之急也。此皆隨人之性也。如是，順天、地、人預備之道者也。故易之卦以豫者預也，取預備之象為難之用也。故曰：重門擊柝，以待暴客，蓋取諸豫。用兵者可不審於此乎？

辯將第六
國家行師授律，生殺之柄，大將所主。將者，國之腹心，三軍之司命也。可不慎於選乎？茍欲命將，預以精誠辯其可否者有四：一曰貌，二曰言語，三曰舉動，四曰行事。其一曰貌。凡眉上雙骨橫起而隆巘者，語言而不純者，目反仰視者，方坐內多虛驚者，行而瞠乎必照後者，目睛多白而有赤焰、瞻視不端者，此六者人有其一，斯人常蘊不臣之心，不可使之也。豐下銳上，神氣安詳者，重德而善安眾人也；目黑多白少，點睛深而神氣與形相副者，機度沉厚，不可以詐動人也；目睛熒朗，五嶽相照，燕頷虎頤者，心機疾速、勇而有斷人也；龜背虎臆點睛深而朗徹者，為事沉毅而有謀，不可以名利誘人也；眉目瞻視詳諦而神骨聳峭者，雄壯有智慮人也。是五者人有其一，可使之也。至若神氣重濁，骨相不正，頭薄而淺，頸大腹細，目睛昏瞢，點睛近上，視顧不正，此皆誌氣淺劣、智識庸鄙人也。其二曰言語。人有言肆而目駭視者，心懷異圖也；言枝蔓而不徑者，心有隱也；矜大人善唯恐不至者，黨人也；言錯綜而無所歸者，心躁競也；方言而他視者，心不誠也；言卑而色下者，心有所屈也；方言頻四顧者，其辭妄也；言人之短而視不定者，誣罔人也；言多以私事為憂者，顧妻子之人也；言大而理不精者，其學虛也；色悅而徐徐順人意者，佞媚人也；矜己善而斥人不善者，崛強人也；言欲發而卻縮者，含蓄人也；言無公私必及利者，貪人也；色卑而言多諂者，誌下劣人也；事曲而言直，氣悖而言順，鄙而言大，事不詳而強能，理矯而強正，此皆奸詐人也。是十有六者人有其一，不可使也。言大而意精至者，有識度人也；言希而出必中者，誌節人也；言動而必及國家者，忠孝人也；言奮而不迂者，壯直人也；辭寡而意懇者，公正人也；言多及軍吏之私者，善拊恤人也；言及陣敵喜動色者，好勇人也；言及細微而能剖析是非者，有智人也；言迂闊而卒近於理者，識深見遠人也；言少而事詳者，大度人也；語氣和而神色相稱者，善納眾人也；言徐徐而事備者，性緩而有德人也；言速而事當，性急而不暴，有識人也。是十三者人有其一，皆可使之也。其三曰舉動。行有狼顧者，行與坐忽如驚恐者，非時言語而手足紛拿者，方食而不覺棄匙箸者，方坐而首偏口目輒斜動者，行而唯恐有人逐者，欲坐而頻四顧如有所駭者，方言勃氣上騰神色自得者，待下多卑恭而不實者，觀事覺已如不知而目它視者，是十者有其一，此皆心不誠實，多蓄異圖人也，不可使之也。行欲如大輅，足動而身不搖也；坐欲如山嶽，形神俱定也；臥欲如覆舟，神氣安詳也。此皆智度深沉、大節崇德人也。是三者人有其一，可使之也。其四曰行事。有人行事先己後人者，好私人也；事繁多而用事不當者，無智人也；作事不急於用者，無益人也；作事有首無尾者，偽人也；先急而後慢者，卒眾庸人也；事不求詳而輒為者，粗疏人也；巧妙而無裨急用者，浮艷人也；所措舍魯鈍而不適用者，愚人也；利害章章而不能析之者，無識人也；臨事而懼者，懦弱人也；進退不決者，無斷人也；記一而忘二者，神昧人也；事虛而構架廣大，以善為惡、以惡為善者，奸人也；善候人之顏色，隨所欲而言者，佞人也。是十四者人有其一，不可使之也。有事簡而用當者，有喜怒之事不露於色者，臨大事而神氣自若者，此謂神有餘人也。有微而不棄，大而不煩者；兇事不懼，美事不喜者；事有眾惑而獨斷之者；事有眾危而獨安之者；事有難動而獨動之者；事有難安而能安之者，此謂誌有餘人也。是十者人有其一，皆可使之也。是以知貌也者，神之聚也；言語也者，神之發也；舉動也者，神之用也；行事也者，神之本也。察其神，則盡其為人之道也大矣。況國之命將，可不審於此乎？

論將第七
《萬機論》曰：雖有百萬之師，恃吞敵在將者，恃將也。夫舉國之利器以授之，茍非其人，是輕天下。將何以為？謂小大者各有四焉。八者皆無，何足以謂之將乎？其大者：一曰天將，二曰地將，三曰人將，四曰神將；其小者：一曰威將，二曰強將，三曰猛將，四曰良將。凡興師舉眾列營結陣，視旌旗之動，審金鼓之聲，揆日度時，以決吉兇；隨五行運轉，應神位出人，以變用兵，敵人不測其所來，以神用兵，我師不知其所為；動有度，靜有方，勝負在乎先見，持天地鬼神之心以安士眾：此之謂天將者也。所至之境，詳察地理〈一作利〉，山澤遠近、廣狹險易、林藪之厚薄、溪澗之深淺，若視諸掌；戰陣之時，前後無阻，左右無滯，步騎使其往來，戈戟葉其所用，指揮進退皆順其情，人馬無逼塞之困，攻守獲儲蓄之利，振野得水草之饒，使人馬無饑渴之色，陷死地而能生，攻亡地而能存，逆地而順用之，順地而逆用之，不擇險易皆能安而後動，動而決勝者：此之謂地將者也。又若廉於財，節於色，疏於酒，持身以禮〈一作公〉，奉上以忠，憂樂與士卒同，獲敵之貨賂而不蓄，得敵之婦女而不留，納謀而能容，疑而能斷，勇而不陵物，仁而不喪法，匿〈一作原〉其小罪，決其大過；犯令者不諱其親，有功者不忌其仇，老者扶之，弱者撫〈一作恤〉之，懼〈一作驚〉者寧之，憂者樂之，訟者決之，濫者詳之，賊者平之，強者抑之，懦者隱之，勇者使之，橫者殺之，服者原之，失者扶之，亡者逐之，來者爵之，暴者挫之，智者昵〈一作眙〉之，讒者遠之；得我城不攻，得地不專；敵淺以待變，敵詭以順會，逆勢則觀，順勢則攻，此之謂人將者也。又若以天為表，以地為裏，以人為用，舉三將而兼之，此之謂神將者也。行師之時，無失天時，無失地利，無失其人，無有勇怯，聞敵而即行，心無疑慮；犯令者罪無大小，必繩以刑，敵聞之即畏〈一作降〉，當之即破，此之謂強將者也。師無多少，敵無強弱，三軍順令，若臂使指；往復萬變，出其敵不意，舉動如神，匹馬單劍，摧鋒先人，使敵人失措懼而遠盾，此之謂猛將者也。夫能以威為表，以猛為裏，以強居中，兼三將而有之，此之謂良將者也。國之任將也，得天將，可以當違天之敵；得地將，可以當逆地之敵；得人將，可以當悖人之敵；得神將，可以當天下之敵，舉無遺算矣。威將可附天將〈上能順天，下壯威武，所宜附也〉，強將可附地將〈上明地利，下知進退，所宜附也〉，猛將可附人將〈上明人心利害，下以精敢禦敵，所宜附也〉，良將可保四方。曰：雖有敏捷之用，然皆不可以獨用焉。如是者，將之體也。

出將第八
王者既審定大臣之可否以將之，於是居正殿召之，曰：“今某地不臣，願煩將軍應之，社稷安危，亦在將軍。”乃使大史氏擇吉日，授之斧鉞。王入大廟，西面而立，王操鉞持其首，授之柄，曰：“從是以上至天者，將軍制之。”復操其柄，授之以刃，曰：“從是以下至地者，將軍制之。”將既受命，拜而報曰：“臣聞國不可以從外理，軍不可以從中禦，二心不可以共濟，疑心不可以應敵。臣既受命，專斧鉞之威，臣不敢生還。”乃辭而行，鑿兇門而出。是以將之行也，不問妻子，示其忠於國；君之命將，不敢輕其禮，示其崇於用。將之於外也，君命有所不受，唯逐便利國家是務。其於己也潔，其於人也至。是故將拒諫則英雄散，策不從則謀者去；善惡等則賢愚混，賞罰亂則綱紀散；多喜則不威，多怒則人心離，多言則機泄，多好則智惑；寬則眾懈，暴則眾怨；將專權則下歸咎，將自善則下無功，將納讒則正人離，將好賂則士卒盜，將內顧則士卒淫。貶聲揮色，所以自潔；避嫌遠疑，所以自持；沉機遠慮，所以不失；委時順變，所以逮功；恕物篤行，所以歸愛；昵善斥讒，所以來遠；先度後作，所以應卒；先信後言，所以伏下；信賞必罰，所以正人；明今鑒古，所以照眾；卑色貴人，所以保終；去私循公，所以存國。其神欲正，其形欲端，動欲如風〈取其順健也〉，止欲如山，鬥欲如雷電，機欲如鬼神，思欲如照影，令欲如雪霜〈取其必殺也〉。茍有此者，可以當國之大命矣。

軍令第九
大將既受命，總專征之柄，犒師於野，畢而下令焉，不從令者必殺之。夫聞鼓不進，聞金不止，旗舉不起，旗低不伏，此謂悖軍。如是者斬之。呼名不應，召之〈一作引〉不到，往復愆期，動乖師律，此謂慢軍。如是者斬之。夜傳刁鬥，怠而不振，更籌乖度，聲號不明，此謂懈軍。如是者斬之。多出怒言，怨其不賞，主將所用，崛強難治，此謂橫軍。如是者斬之。揚聲笑語，若無其上，禁約不止，此謂輕軍。如是者斬之。所學器械，弓弩絕弦，箭無羽鏇，劍戟澀鈍，旗纛雕敝，此謂欺軍。如是者斬之。妖言詭辭，撰造鬼神，托憑夢寐，以流言邪說恐惑吏士，此謂妖軍。如是者斬之。奸舌利嘴，鬥是攢非，攢怨吏士，令其不協，此謂謗軍。如是者斬之。所到之地，陵侮其民，逼其婦女，此謂奸軍。如是者斬之。竊人財貨，以為己利；奪人首級，以為己功，此謂盜軍。如是者斬之。將軍聚謀，逼帳屬垣，竊聽其事，此謂探軍。如是者斬之。或聞所謀及軍中號令，揚聲於外，使敵聞知，此謂背軍。如是者斬之。使用之時，結舌不應，低眉俯首而有難色，此謂狠〈一作恨〉軍。如是者斬之。出越行伍，爭先亂後，言語喧嘩，不馴禁令，此謂亂軍。如是者斬之。托傷詭病，以避艱難，扶傷舁死，因而遁遠，此謂詐軍。如是者斬之。主掌財帛給賞之際，阿私所親，使吏士結怨，此謂黨軍。如是者斬之。觀寇不審，探寇不詳，到而言不到，不到而言到，多言而少，少言而多，此謂誤軍。如是者斬之。營壘之間，既非犒設，無故飲酒，此謂狂軍。如是者斬之。此令既立，吏士有犯之者，當斬斷之時，大將以問，諸將曰罪當斬，遂令吏士扶於外斬之。斬斷之後，使傳令告諸吏士曰：“某人犯某罪，適與諸將議當斬。已處斷訖，公等宜觀此以自戒。”是大將以禮行罰，使士卒無冤死，眾有畏心矣。故軍法者，將之大柄也，可不重乎！是以呂蒙涕泣而斬鄉人，穰苴立表而誅莊賈。此皆先尊法令，後收功名者也。

船戰第十
夫水戰之時，擂一通鼓，吏士皆嚴肅。再擂一通鼓，士伍皆就船，整待〈一作治〉櫓棹；戰士各〈一作為〉持兵器就船，各一〈一作為〉當其所。幢幡鼓角，各〈一作為〉隨所戰船。鼓三通，大小船以次發，左不得右，右不得左，前後不得擅越。違令斬之。

步戰第十一
夫步戰之法，擂鼓一通，步騎皆裝。再通，上馬，步皆屯。三通，以次出之。隨幡住〈一作生〉者，結屯住〈一作往〉幡後，聞鼓音整陣，斥候者視之地形廣狹，從四角面立表，制戰陣之宜，諸部曲各〈一作為〉安部陣。兵曹舉曰：不如令者斬之。若欲結陣，對敵營先立表，乃引兵就表而臨，皆無喧嘩，明聽鼓、看旗幡，麾前則前，麾後則後，左則左麾，右則右麾。不應令而擅前後左右者，斬。伍中有不進者，伍長殺之。伍長不進，什長殺之。什長不進，督兵者殺之。督戰之法，將則拔刃在後，察違令不進者即斬之。一步受敵，餘步不進敵者，斬。臨陣兵器弓弩不可離陣，離陣，伍長、什長不舉發者，與同罪。無將軍令而妄行陣間者，斬。臨戰陣，騎兵皆在軍兩頭，前陣叉騎次之，遊騎在後。若步、騎與賊對陣，臨時見地勢便，欲使騎獨進討賊者，聞三鼓音，馳騎從兩翼進戰，視麾所指；聞三金音，即還。此謂獨進戰之時也。步、騎大戰，進退自如法焉。

兵機統論第十二
臣聞兵者，陰也。陰之德，以虛為用而應於體也。月者，太陰之精氣也。朔望不常，何也？蓋由以虛為變也。兵者既為陰類，則其機宜常虛含變以法月也。能以虛含變應敵，動必利矣。觀乎天文之風雲星辰有吉兇者，天將也。得其吉象不可恃之，恃之者兇；得其兇象不可懼之，懼之者銳。茍不知天象之吉兇者，是虛其機而應天者也。觀乎地理山川險易，有生死存亡之途者，地之利於人也。善用兵者，於地也無生死存亡，觀彼我之勢，察去就之情何如爾，然後乃順其事而用之也。茍不知地理之險易者，是虛其機以應地者也。觀乎人事強弱利害有勝敗之勢者，事皆系於人也。茍以變合於事，強弱利害有勝敗之勢者，事皆系於人也。茍以變合於事，事合於時，時合於理者，無強弱，無利害，則敗勢可以為勝，勝勢可以為敗也。茍不知人事之勝敗者，是虛其機以應人者也。是故善戰者雜於兇而難可釋，雜於吉而難可壯。吉兇交雜而能不惑於用者，此可以上不畏天矣。雜於險而事利，雜於易而事難。險易交雜而能常處其變者，此可以下不畏地矣。雜於〈一作其〉利而敵見其害，雜於害而我敗〈一作馭〉其利。利害雜交而不能屈於敵者，此可以中不畏人也。知此三者而用兵，其盡三才之變乎。自古兵法及臣所著之書，其間申明利害者，蓋以直指其形貌者爾。以臣所謂能審一時之機者，其在天也，無吉兇；其在地也，無險易；其在人也，無利害。

軍謀第十三
用兵之道，先正其禮，次淵其謀，次擇其人。然後詳天地之利害，審人心之去就，行賞罰之公，慎喜怒之理，擇進退之地，張攻伐之權，明成敗之圖，度主客之用。能愛人之生者，可使人舍生而赴死；能親人之身者，可使人捐身而犯難。是故先親於人，俾人然後親之；先勝於敵，就敵然後勝之。故用兵必以糧儲為本，謀略為器，強勇為用，鋒刃為備，祿位為誘，斬殺為威；強弱相援，勇怯相間，前後相趨，左右相赴，遠近相取，利鈍相蔽，步騎相承，長短相用〈長兵短兵之用也〉。敵欲堅陣，我則突其不意；敵欲直沖，我則備其所從。攻必先攻其所寡，擊必先擊其所動。薄者可突，長者可截，亂者可惑，疑者可協。夫軍之為政也，勞在乎役無度，怨在乎賞不均，弱在乎逼迫，窮在乎絕地，離在乎將失道，懼在乎將無勇，饑在乎遠輸，渴在乎窮井。軍之為逸也，樂在乎安靜，利在乎賞罰，當其死在乎軍檢正，成其功在乎戰陣詳。如此者，戰陣之術也。軍之即於戰陣也，從生擊死，從實擊虛，從整擊亂，從利擊害，從逸擊勞，從有餘擊困窮。山陵之戰，不仰高，不速深，不沖隘，不遠追；水上之戰，不違風，不逆流；林中之戰，不連翼，不相馳；草上之戰，不涉深；平陸之戰，不遠離。此戰法之利也。軍之禁也，不節語，言必泄；不峻令，行必亂；不行賞，士必怠。行伍紊亂，由於昧暗〈一作旺〉，在明察以正之。晦夜驚怖，在鎮靜以嚴之。是以知陣之嚴整，軍之表也；軍吏畏愛，將之裏也。軍之所親，將之所在。非智賢，孰能與此乎？

教戰第十四
諸教戰陣，每五十為隊，從營繕緝搶蟠，教場左右廂各依隊次解幡立隊。伍相去各十步，分布使均。其駐隊塞空，去前隊二十步。列布訖，諸營士卒一時即向大將麾下聽令。每隔一隊，定〈一作一〉戰隊，即出向前各進五十步。聽角聲第一聲絕，諸隊即一時散立；第二聲絕，諸隊一時捺槍、張弓、卷幡、拔刀；第三聲絕，諸隊一時舉槍；第四聲絕，諸隊一時跪膝籠槍坐，目看大將黃旗，耳聽鼓聲。黃旗向前亞，鼓聲動，齊喝“嗚乎”〈並去聲〉，齊向前到中間〈一作界〉，一時齊喝，聲殺齊入。賊退敗訖，可趁行三十步。審知賊徒喪敗，馬軍從背逐北。聞金鉦動，即須聽去行。膊上架槍，側行回身，本處散立。第一聲絕，一時捺槍便解幡旗；第二聲絕，一時舉槍；第三聲絕，一時旗隊。一看大將處兩旗交，即五隊合為一隊，即是二百五十人為一隊。其隊法及卷幡、舉槍、旗隊、鬥戰法並依前。一看大將處五旗交，即十隊為一隊，即是五百人合為一隊。其隊法及卷幡、舉槍、旗隊、鬥戰法如前。聽第一聲角絕，即散二百五十人為一隊。如此凡三度，即教畢，諸士卒一時聽大將賞罰進止。第三聲角絕，即從頭引隊伍還軍。

先謀第十五
用兵之法，先謀為本。是以欲謀行師，先謀安民；欲謀攻敵，先謀通糧；欲謀疏陣，先謀地利；欲謀勝敵，先謀人和；欲謀守據，先謀儲蓄；欲謀強兵，先謀正其賞罰；欲謀取遠，先謀不失其邇。茍有反是而用兵者，未有不為損利而趨害者也。是故聖王之兵，先務其本，本壯則末亦從而茂矣。茍能知利害之本，謀以禦敵，雖有百萬之眾，可不勞而克矣。

先勝第十六
孫子曰：勝兵先勝。謂先定必勝之術而後舉也。何謂必勝？許洞曰：先務三和，次務三有餘，次務三必行。何謂三和？曰：和於國，然後可以出軍；和於軍，然後可以出陣；和於陣，然後可以出戰。國不和，則人心離；軍不和，則教令亂；陣不和，則行列不整。不先務此三和之道，何其可戰耶？何謂三有餘？曰：力有餘，食有餘，義有餘也。力無餘，則困於鬥；食無餘，則怠於時；義無餘，則吏士怨。不務三有餘之術，師其可動耶？何謂三必行？曰：必行其謀，則奸機不成；必行其賞，則好功者不愛死；必行其罰，則有過者不歸咎。不務三必行之道，人其可用耶？是以知善務和者，公無私，舍小惠務大惠；善務有餘者，力諸事而不自怠；善務必行者，興勇斷，去猶豫之謂也。舉是九者，務令預定之於前，則萬變千機然後動乎其中矣。率此以禦敵，未有不勝者也。故曰：勝兵先勝者，勝在我也。其在《易》曰先天不違之義也。

勝敗第十七
用兵之術，戰勝不可專，專勝有必敗之理；戰敗不可專，專敗有反勝之道。戰勝而敗者有五：急難定謀狐疑不決，一敗也；機巧萬端失於遲後，二敗也；機事不密，三敗也；似勇非勇，似怯非怯，四敗也；主將不一，五敗也。此五者，皆戰勝而反敗也。戰勝而欲必勝者，定謀貴決，機巧貴速，機事貴密，進退貴審，兵權貴一也。勢敗而反勝者有四：吏士饑渴，割所愛啖之〈割所愛者，謂在急難之中，殺所乘駿馬、愛妾以啖吏士也〉，眾有飽之用矣；吏士恐懼，奮身先之，眾有勇之用矣；期應不到，殺其所昵〈所昵者，謂所嬖幸或子弟諸姻同在軍中，若有主守者犯命則先殺之也〉，眾有懼之用矣；人有疑惑，陰為鬼詐〈鬼詐者，謂詐為狐鳴叢祠中之類也，或假托卜筮，百端不一〉，眾有天之用也〈天謂天所授也〉。如是者，以敗為勝也。勝敗之術，非勇決神智，安能行之耶？

知奸第十八
敵使來，目數動，色數異而言肆者，刺客也。敵未困而請和者，謀也。敵卑辭厚幣者，驕我也。使雖頻來，為寇不止者，侮我也。厚貨啖我左右者，欲構我密謀也。使來言語辯利，欲兩國休解者，將掩我不備也。使言崛強者，欺我也。敵使有此七者，宜細詳之，將為挾之〈謂謁見之時，以操兵者挾輔而見〉。謀者反其謀〈謂偽許之卻，掩其不備也〉，驕者反其驕〈拒其辭幣使敵人信我為驕也〉，侮者淩之〈舉兵其無禮〉，構者示之〈佯不知，而反示之以虛事也〉，將掩不備復之〈佯聽其說，反掩其不備也〉，欺者誅之〈誅無禮以威敵〉。留使者不可久，久則知我微，不若殺之。是以知奸之道，兵之本也，不可不審。

奪恃第十九
敵無恃不可以為寇，欲審者豫審而奪之。敵之為梗，或以強，或以隘，或以勇，或以緩之謂也。奪強以氣，奪隘以動，奪勇以威，奪緩以誘。夫敵以力有餘而加於人，我則以緩伺其力衰而乘之，此奪氣者也。敵以險地壁守，或盈隘而陣，我雖士民豐逸，不可以強取。守者以利暢其心，否則以動則攻之；陣者以勢逼其敵，否則俟動隨而沖之，此奪隘者也。關塞營壘，糗糧所扼，預於要路伏兵絕之，必力奪其輜重，敵可使饑，此奪緩者也。人逸馬良，恃強輕戰，可據隘設伏，示弱以誘，此奪勇者也。不知四奪，不足以語奇也。兵術萬途，不可專一，先能奪其恃，則彼力衰半矣。

襲虛第二十
襲虛之術有二焉：一曰因，二曰誘。何謂因？曰：敵兵所向，我亦佯應之；別以精兵潛出虛地，或攻其壘，或斷其後，或焚其積聚也。何謂誘？曰：欲敵之要地則不攻而佯攻其鄰，大其攻具，盛其師旅，以誘敵兵；敵兵到則勿與戰，復於壁守，潛以精銳襲所出兵之城而掩其內。此二者，皆襲虛之道也。

任勢第二十一
兵之勝敗，非人之勇怯也。勇者不可必勝，怯者不可必敗，率由勢焉耳。勢之任者有五：一曰乘勢，二曰氣勢，三曰假勢，四曰隨勢，五曰地勢。勢之敗者有三焉：一曰銼勢，二曰支勢，三曰輕勢。凡新破大敵，將士樂戰，威名隆震，聞者駭懼，回其勢而擊人者，此之謂乘勢者也。將有威德，部伍嚴整，士有余勇，名譽所加，懾如雷霆，此之謂氣勢者也。士卒寡少，盛其鼓、張其旗為疑兵，使敵人震懼，此之謂假勢者也。因敵疲倦懈怠襲擊之，此之謂隨勢者也。合戰之地，便其幹戈，利其步騎，左右前後無有陷隱，此之謂地勢者也。用兵者乘此五勢，未有不能追亡逐敗，以建大功也。又若累戰累敗，吏士畏於戰敵，此之謂挫勢者也〈挫勢者，言曾於敵人控辱，故言勢不利也〉。將無威德，謀慮賞罰不當，吏士之心率多離散，此之謂支勢者也。吏士喧嘩，不循禁令，部伍不肅，此之謂輕勢者也。凡用兵有此三者，未有不敗軍殺將者焉。是故乘〈一作五〉勢在我，可以指揮進攻矣；任〈一作五〉勢在敵，我當有道，反能擊之。若夫敵有乘勢而到者，未可與戰，堅壁固守，待之曠日持久，敵心必緩於始到矣；俟其攻無所拔，掠無所得，敵之眾心益以慢矣；當於中夜潛令驍勇襲其營壘，攻其無備，乘其亂出精兵兩道擊之〈地勢便則兩道出，不便則一道出〉，壁中鼓噪應之。如此，則可以破其敵者矣。敵有恃氣勢而到者，可以後潛精兵，偽示以老弱；敵進攻則發伏擊之，必勝矣。何謂也？許洞曰：精勢在人者，止用勇敢疾速為務，鮮能精謀慮。彼見老弱，必輕進轢〈一作揲〉陵之，堅陣以俟，一鼓不勝，鋒必挫，反為我乘矣。敵有以假勢而到，旗鼓之盛，埃芇之多矣〈旗鼓或露眾芇或以曳戰〉。預料敵國兵：如國有十萬之眾，侵伐之地不及五萬之師矣，降之不溢三萬矣；國有百萬之眾，侵伐之地不及五十萬之師矣，降之不溢三十萬〈謂其各有屯授之地及死亡之所，或征兵不能盡到侵伐之地〉。以此料之，百萬之國，其眾來者有百萬、六十、七十、八十、九十萬之旗鼓與號令者，必不溢四十萬矣，餘皆疑兵也；十萬之國，其眾來者有四萬、五萬之旗鼓與號令者，此必不溢三萬矣，餘皆疑兵也〈敵國大小、敵眾多寡，皆以此類數知之也〉。是以知旗鼓多者，其兵少矣，不可怖。但以精兵出其不意，必敗矣。或敵探我動靜者，為我所知，即詐示以疲倦懈怠，使知之。敵必隨勢而來，預於諸間道及通衢陰伏銳兵俟之〈先令細人密探敵人舉兵之期，然後設伏以待，亦可〉，過半則邀擊之。敵得地勢以薄我，未可與戰，堅壁觀之，持久則眾心怠。夫得敵有銼勢者，可以自外擊之；敵有支勢者，可以自內擊之〈內攻為用間得其敵心，然後擊之也〉；敵有輕勢者，可以突之〈掩不備也〉。此隨敵三敗勢攻之也。以此言之，是故多勝者非強也，多敗者非弱也，率由勢爾。夫水之柔弱，方圓任性而能蹶〈一作寢〉堤漂石者，水之勢也；火之剛〈一作測〉炎，亙天而起者，火之勢也；薪木既灰而滅影者，木之勢也。故用兵之道，既知水火之旺敗，則盡於勢之用矣。

使間第二十二
《周禮》巡國傳謀，反間也。用間之道，聖人以用兵決勝，不可不間。用間決中，不可不密。茍非大智，孰能臻於是乎？故間之行也，觀事而舉，其術有八焉。其一曰：兩國相拒，兵抗其境，詐為疲困畏懼，潛漏其言，厚貨諂敵所愛幸，因以所求中之；次使使者致玉帛子女與駿馬精佩之飾以求和解；覺其驕慢，陰選精兵分道，早夜兼時，以乘不備，此以使者為間者也。其二曰：獲敵生口，以所謀漏〈一作泄〉之〈謀皆虛者，非實也〉，俾得聞焉，陰緩使遁去，令敵得所謀而信之，我行則不然也，此以敵人為間者也。其三曰：敵來間，我詐為不知也，反事示之，敵將為事，我則出不意而擊之，此反求來言以為間也。其四曰：敵以間來，厚賂之，令反其言以間敵，此反以來人為間也。其五曰：與敵人戰，佯為小敗，亟引兵深壁示以懼色，乃選語言鄙鈍、無智慮者使於敵，令盛張皇我軍之強盛，俾敵知為間者，必以我為懼，以強詞來間也；既行，即舉奇兵隨而襲擊之，此以明間而為間者也。其六曰：敵有內寵，令心腹者以金寶饋其家，使潛構敵情，此以內嬖為間者也。其七曰：敵有謀臣，則潛行賂敵親信，構讒於內，外以事應讒者言，使君臣相疑，自相殘害，此以讒人為間也。其八曰：求敵所委信者，副其所欲，陰求其動靜言語者，此以鄉人為間者也。是以知間者，兵家之要妙也。茍非賢智，莫能用之。故用間之道，在乎微密潛誠，此良將之所註意也。

分守第二十三
守備不可不講。善守者如環，使敵不得其間而入焉。夫人之治身者，血脈往來通暢於四肢，則安寧矣。或一脈不來，一氣不通，未有免於病者。是以善用兵者，雖四屯急難，則如首尾相顧而不窮，斯為妙矣。

十可擊第二十四
敵人信鬼多祈禱者，必懷疑懼，不能任人故也，一可擊也。敵惟務天時，擇其方位，觀其雲氣，不顧地形之險易，不詳人心之逆順，二可擊也。敵止以地利為擇，不能整肅號令，嚴戒行伍，三可擊也。結營分陣，時多動移者，此多疑恐，四可擊也。軍發言無誠實，事多利己，吏士怨怒，五可擊也。將吏淫怠，六可擊也。結營之地，四要無防〈四要者，四面間道也〉，七可擊也。將馭人無禮，八可擊也。賞罰顛倒，九可擊也。將士多輕，十可擊也。茍欲擊之，先令細人密構其實而我乘之，然後行擊，必中矣。我師亦宜以此自為戒焉。

五不可擊第二十五
兩師相去數裏，見敵兵疲弱懈怠，號令不肅，僉謂敵人可擊也；而我未備知敵地之形勢，或汪汙坳沮，或曲道相伏，高下相承，叢林茂草。當慮敵示弱而匿其強，示不肅而藏其整，示無謀而匿其智，示遠而弊在近。如是而敵久不退者，必有奇謀，一不可擊也。合戰未久，敵師未甚傷殘，即棄其鼓旗疾奔者，勿逐之，必有伏兵，二不可擊也。我之生口為敵所獲，一旦遁歸，以敵事語我；或獲敵生口，亦以敵事語我，皆敵謀也，勿信之，三不可擊也。敵師乘勢鼓行進攻於我，則勒兵堅陣待之〈候其氣衰〉。此乘勢之兵，氣威鋒銳，與戰必不利，四不可擊也。敵結陣不顧死絕之地，而鼓旗整肅者，五不可擊也。

五異第二十六
太公曰：智與眾同，非人師也；伎與眾同，非國工也。動莫神於不意，勝莫大於不識。孫子曰：善戰者，其勢險，其節短。率謂異諸常也。是以善用兵者，其異有五：一曰險，二曰輕，三曰危，四曰愚，五曰畏。窮途邃谷，死絕之地；敗壘夷壁，馳突之所。眾以險也去焉，我當內軍固陣，外若不整，以誘敵；內嚴部伍，外若有畏，以驕敵。彼既不識，隱之以變，沖之以卒，此用險之道也。彼眾我寡，力殫糧絕，勝勢在彼，敗勢在我，當歃血誓士，嚴令厚賞，進退以必死，提寡少之兵，突強禦之眾。以我為輕也，當有輕之用。由窮地而辟生門，反輕而決焉，此用輕之道也。敵強攻急，師人大震，眾以為危，我不以忽遽自亂，當有危之用。嚴號謹備，以天命慰撫吏士，外閑其貌，內潛速其機，以奇出兵，此用危之道也。敵人以間來間，我佯不知而受之；敵人以探來探，我佯無備而設伏待之。敵以我愚也，當有愚之用，反而智焉，此用愚之道也。望敵之兵來，退縮守壁；見敵之使來，卑辭下氣，如欲和解。眾以我為畏也，當有畏之用。退縮則設伏而攻之，出奇沖之；欲和解則以利動之，以卑驕之，此用畏之道也。是五者，反眾之法也。眾以我為險者，我用其利也；眾以我為輕者，我用其決也；眾以我為危者，我用其安也；眾以我為愚者，我用其智也；眾以我為畏者，我用其勇也。故太公曰：不能推移，不可語奇。此之謂也。

五機第二十七
兵有五機：一曰地機，二曰事機，三曰勢機，四曰利機，五曰神機。列營布陣，先據要害，敵取逆動，我取順息，是謂地機。審探敵事，因而為之，以中敵情，使敵不知為我所覺，得以欺敵，是謂事機。鼓十人之氣為百人之用，鼓百人之氣為千人之用，威名氣焰，動如雷電，所當者破，是謂勢機。糧芻儲積，士馬習閑，凡敵境糧道通利，是謂利機。敵人料我於前，失之於後；料我於遠，失之於近。動靜出入，敵不能察，是謂神機。用兵以五機應敵，未有不能攻城掠地者也。

被圍第二十八
我師為敵所圍，可以力守者三：外有援兵，一可守也；人士勁勇，芻粟豐備，二可守也；城池完固，民人富庶，三可守也。可以決戰者三：外無援兵，一可戰也；人勁馬壯，甲兵堅利，儲畜不備，二可戰也；城池不完，士民窮匱，三可戰也。守可以必守，戰可以即戰。何謂必守？許洞曰：盡我力焉，援之不到，俟敵困懈，出奇以戰〈如光武昆陽水上鼓噪而出，如田單即墨火牛之類是也〉。何謂即戰？許洞曰：既圍即戰，謀未備也，圍久則困〈一作用〉焉。破圍之師，不可出者三：敵無故開圍一角者，有伏也；退圍數裏者，謀也；示以老弱者，誘也。可以急備者二：敵攻其西，謹備其東〈一面皆如之〉；敵示以閑暇者，此必緩我而欲求懈，陰將沖突也。夫被圍者，當安其內而後反其外，可也。

圍寇第二十九
逐寇於城隍壘堡，逼而圍之者，逾數旬不變，非克敵之術。如圍中士馬精壯，兵器堅利，芻糧豐溢，外有援可俟者，宜樹土山，浚渠池，去圍百里廣途間道築壁備之。人數不可多，隨地大小用之。盛其遊兵，分部往來提舉，遇急則救應之。圍中寇敵窮匱，慮以可守復生他計，則伏精兵於敵路以待〈敵路者，謂敵人要路及歸路也〉。本圍實三面，兵士嚴為備禦，開圍一角，令得生路。敵不奔則戰〈在圍一心死守，出圍則心散各求生路〉，奔則伏兵發，戰則誌散，此可以必克矣。是故圍寇之道，不可以堅守為事。《易》曰：窮則變，變則通。此之謂也。

防敵第三十
深入敵境，寂然不逢一人，不可輕動，防有伏焉。宜詳審四沖之雲氣，秣馬勵士，坐甲以俟結營之地。夜於營數裏四圍，各以勁勇之士伏強弩利盾，多列鼓鼙。有賊遽發，擊鼓為號。賊擊衛兵，則中營出輕兵援之。賊擊中營，則四面夾攻之。中營堅陣，坐以俟變而已。賊退則隨之，勿逼之。中營亦隨而進焉。夫頓兵敵境，暇則秣食，不常其時，備不測之寇。所行之地遇平川大澤，分五方之師，左右前後人等差隨時，去中軍不可過遠。大將軍處於中軍，隨軍芻粟處於中軍，賞賜資貨處於中軍。若山川險狹，則{艹乞}左右二軍前後如故焉。與賊相遇，不可忽遽周章，當寅畏戒嚴，俾吏士若臨大祭。鼓則進，金則止。不金不鼓，湛如氵亭淵。雖使之奔沖馳突，不可妄動。何也？曰：凡深入敵境，與常戰不同，地形我不細究其逆順，叢林我不深曉其厚薄。且堅其大陣於陣中，數出奇兵，左右掩逐，利則進，不利則止，貨則掠，人則殺而已。此皆深入之道也。茍不先備而俟之，必有驚撓卻奪之困。可不慎哉！

候敵第三十一
兩師未合，先候敵人之情，故其將之偏才皆可見之也。其有猛而輕死者，可伏而挑之；智而遲者，可逼也；機事速疾而不精者，可誘也；機緩而精者，可抗也；自伐者，可間也；信人者，可詐也；不信人者，可離也；剛愎自用者，可擊也；親愛人者，可侮也〈侮一作悔〉；貪者，可賂也；鄙者，可奪也；廉者，可汙也；清者，可辱也；畏鬼神者，可驚也；懦而善用人者，可欺也。將有是十五者，擊之無疑也。士卒使用無時者，可擊也；士馬秣食無時者，可擊也；結營之地無出入之便者，可擊也；臨陣喧嘩，約之不止者，可擊也；營柵無泉源溪澗者，可擊也；動而不能避日耗月刑者，可擊也；諸將爭功者，可擊也；謀臣放逐者，可擊也；吏士怨怒者，可擊也；傳呼不應節者，可擊也。是十者能候而擊之，無疑焉。孫子曰候之而知動靜之理者，此之謂也。茍不能候敵之情，而浪與戰者，是謂舉眾與敵也。

追敵第三十二
敵戰既敗，可以追之者五，不可以追之者六。何謂也？曰：彼勝氣，可追者，一也；步騎散亂，奔多顛躓，不成部伍，二也；奔其鄉裏，赴其城壁，三也〈前有生路可往，士卒無鬥誌矣〉；輜重甲兵散而不收，四也；主將已死，五也。又若敵人雖敗，銳氣不減，一不可也；舊溪澗水流忽〈一作急〉絕者，盜已過，二也〈慮其絕水之計耳〉；敗軍遁走，行伍不甚亂，旌旗不甚錯，三也〈慮其詐敗，欲我逐之，然後發其伏兵者也〉；吏士奔走不甚蹶躓，步騎不相參錯，四也〈慮其亦詐也，詐則心安，故走不躓也〉；敵敗失道，左右山谷前亦如之，五也〈無路可走，必還而致死〉；途窮食盡，吏士未甚散，六也。是以可追者，急追；不可追者，堅壁而觀，必有利害之變矣，俟舉兵我則利進而害退也。

詭敵第三十三
兵者，詭道也。卷舒萬變，雖天地鬼神不可使測之〈不可使測之，一作莫能知之〉。是故詭敵之道，其術有二。敵使到，以權臣私之，豐寶貨露試疑，為結使者之術。使其信我不疑，然後以憤〈一作忿〉惑之，復以國家事泄〈皆以國家虛實，似是而非者〉，既密，乃反構敵意，料不以我為疑，即以通情於敵君，示舉兵期與地，以內應之。待期〈一作奇〉則以精兵出不意搗其虛，我外通之，其術一也〈內慮號皆虛號也，亦為我臨兵之害〉。募勇敢者以為間，一旦佯為怒，笞之見血，即潛使竄敵。復囚其妻子，俾知之而為怨〈一作怒〉。我以密事告〈亦虛事也〉，使傳聞於敵，詐言以某時當加兵於某處。我潛應其言，及期果與言合。乃陰出銳兵，攻其不意，其術二也。此皆以奇為勝者，兵之要道，不可以不詳於此也。

困敵第三十四
敵有謀臣，以間疏之；敵有積聚，細人焚之；敵有種，植欺而刈之；敵有民人，強而〈一作以〉虜之。陰賂敵之密人，使進敵美女以惑其意，獻良犬駿馬以蕩其心，多方以誤之。迨其外困而內惑，則國事懈矣。然後舉兵伐之，可不勞而功立矣。善用兵者，常謀困敵。敵困則我逸矣，以逸擊困，尚何敵之不克哉！

周備第三十五
一方之地，一界之內，一城之間，分兵守之。要地則盛兵防禦，量人數多少，分為步、騎。中營大將所居，外皆環列營陣，所備之地不空虛焉。敵來襲擊，四面皆救援。急則引中營之兵以赴焉，表裏互相救也。慮敵人擊其一處，則立左、右營陣以護防矣。

遠近第三十六
兵者，詭道也。詭可使虛為實，遠示之近，近示之遠。故遠近之用，其術有六。善攻敵者，警前掩後，聲東擊西，出敵所不趨，趨敵所不意；利而誘之，安而動之，逸而勞之，飽而饑之；覘其無備，卒然乘之。其術一也。所臨之境界於洪淵大壑，不可卒濟，即駐兵築壘，鑿林刳木，廣為舟航，示以必濟也〈如不可卒辦之，則令彼備此行，我則不然也〉。中夜陰令精兵銜枚於他處，舉筏而渡，擊沿流屯守，俟彼眾亂，大兵筏而隨之。其術二也。加兵之地，斷敵之路，大軍陰謀以詭敵。敵聞焉，如以為然，所備必緩。即陰令輕捷者從間道以懸梯行索接續以亟渡，出其不意，我即令大軍以應之。其術三也。兩陣相向，敵人鼓噪挑戰，勿即應，久之，則徐徐引退。敵來薄陣，即亟出驍勇沖其心，後軍張翼而從之。其術四也。交戰既酣，陰以奇兵分左、右翼，自陣後兩出擊之，使外潰而內駭焉。其術五也。敵戰時，於大戰後以精兵伏之，不施旗鼓，唯以強弩、劍盾、戈藏隱於身，埋伏山林深草之處。伺前陣大戰，令後伏兵先出強弩射之後麾，前陣兩向兵徐逼敵，佯敗誘追，伏動則撲之。其術六也。此六者，皆示以近而取勝在遠也。如是者，奇正之謀也。孫子曰：兵以正合〈一作才〉，以奇勝。此之謂也。

料地第三十七
用地之法，考地之形勢有六焉：一曰通，二曰掛，三曰支，四曰隘，五曰險，六曰遠。我可以往，彼可以來，曰通。居通地，利乘高待敵，後通糧運，障其間道，絕敵之潛來，用戰則利也。我可以往，彼難以反，曰掛。居掛地，先詳敵無備，伏兵絕其歸路，則利焉；敵有備而出，則自躓焉。我出而不利，彼出而不利，曰支。居支地，若敵引兵而去，是誘我也，勿擊之；待其自出薄我則擊之，利焉。守山谷之口，界乎兩向峭絕，曰隘。我先居隘地，整其營陣待敵，絕沖突之患；若敵先居之，盈陣待之（言盈陣者，實陣絕隘口）；如攻不盈，則從其它攻之，利焉。處高待下，處安待危，曰險。居險地，我先居之，利以戰；若敵先居之，勒兵退，乃見其利焉。與敵相去營壘之遙，曰遠（疑有脫誤）地。敵不先進，但挑戰，戰則不可進，必有伏焉；敵不戰而引退，亦不可逐，逐則不利。故古人雲：用兵之道，地利為寶。此之謂也。

生地第三十八
生地者，謂左右前後非死絕之地，通糧道，進退皆利也。生地雖曰兵家之利，可以用者六焉：若夫懸車深入，一可用也；士馬精壯，陣勢習熟，二可用也；將明令嚴，三可用也；我強敵弱，四可用也；大將夙著恩，使吏士服從，五可用也；吏士樂戰，六可用也。其不可以用者有三焉：士卒顧家者，一不可用也；前無利誘，士卒退心，二不可用也；進則害，退則利，三不可用也。茲生地之利害，可不審乎？

死地第三十九
死地者，謂背山負水，糧道、生路皆絕也。死地雖曰兵家之害，可以用戰者四焉：將之恩威未著，吏士未服，一也；我兵與敵等，我力戰則利，畏戰則害，欲令吏卒死戰者，二也；為敵所逼，糧芻將竭，三也；前軍既破，後軍尚固，四也。其不可以用者三焉：彼眾我寡，一也；利害未審，矯眾強為，二也；將心猶豫，三也。

料山第四十
山勢迫而障於近者勿營，慮伏在側也；山亞而繞林奮者勿營，慮四周有伏也；山回於路者不可妄行，慮伏在前也；山伏於後者速過，急以兵守其後，慮為敵所絕也。左右前後皆山，我頓軍於中者，細究其往來之蹊路，因諸間道以兵守之。凡諸山阪及野地者，有林近我，我利。若得之，戰則為伏，急則為藏，守則為薪也。茍能知山林之利害者，鮮不勝也。

料水第四十一
頓軍之地，水流而清澈者，食之上也；水流而黃濁有沙者，食之次也；流之黑者，食之下也（水黃黑，以膠投之，可以得清）。設或水停而不流者，勿食；水流而上源在敵者，勿食。水流而中有黑脈不定毒流者，勿食，食者死。水多糞草者，勿食，食者病。水上有人、狗、彘之屍者，勿食。如無水可食，當於其側穿井以汲。吏士營必以水，暫憩必以水。若將有所涉也，水流而或盈或減者，勿涉，必有壅囊之機；水止而為陂為沮洳限於路者，勿涉，必有澤淖之陷。水在敵要地而無甲兵防之者，未可即涉。先令輕兵搜驗山谷崎岸，慮有伏焉。欲奪敵之力者，先奪其水。得之上流者，美莫大焉。

料塵第四十二
敵之始來，塵有條而散漫者，曳薪也；穗起而驚亂者，塵車來也；塵高濃厚，渾渾而起者，騎兵來也；卑而廣，奮奮而起者，步兵也。兵少而塵散亂者，部伍不肅也；兵多而塵清者，部伍按行，將之令整也；塵埃左右前後起者，使人無常法也。軍動而塵埃條條而起者，不散漫，軍止而塵亦者，此皆大將威德行，部伍整肅故也。列營結陣之時，有塵起飛者，隨所起處防之，必有賊兵潛到。臨賊以塵為候，亦料敵取勝之術者也。

料敵陣第四十三
敵陣稍長心薄者，我軍當自堅其陣。先以勁兵力沖敵陣之心，力困則益兵進之；俟敵陣稍動而來救於心，則退沖心之兵，復堅我陣；俟敵陣稍動，則麾我兩稍之兵乘之。若敵陣心實而稍圓，不可輕擊，俟變而後動焉。若敵陣於死地，部伍齊肅如一者，此將賢而兵精也，不可輕擊焉。陣於死地，部伍不肅，多動多嘩，旗幟撩亂，此皆將軍愚昧，不能擇地利，使士伍心動故也，可迫而擊之，必勝也。若陣於生地，人馬利於出入，行列嚴整，旌旗如畫，金鼓應節，人無喧囂，此將有謀而善於得地利者也，不可輕擊。敵陣於生地，令不嚴肅，行列不整，進退不節，此蓋將內不能曉軍政，外不能擇地利故也。吏士之心必不固，可放兵擊之，必勝也。若敵陣左右山峽而不能盈者，可擊也；列陣而不能順其地勢者，可擊也。是知善戰者，莫不能此而能料其勝負也。

料敵營第四十四
敵營糧道不通利者，可守之。敵營得高燥之地而不顧泉水之利者，可俟之；俟之久，則人馬多渴也。敵營得泉水之利而地勢下濕者，可逼之。敵營地勢不順出入者，可攻之。敵營寬大而兵少者，可薄之。敵營圍密而兵寬者，不可輕之。敵營四周守備不均者，隨其虛處以攻之。敵營前後左右有出入之便者、水草之利者，不可輕之。此皆料陣法也。

料用天氣第四十五
望氣者以氣勝敗告於大將。觀敵之氣衰則進攻，氣旺則止兵勿與戰，此之謂順天時者。彼之氣旺，他人皆懼怯不敢進兵，我獨勇而進焉，反能必勝者，何也？在乎以智逆於氣，而己順任乎時者也。夫五行之旺，以日、時為用。靜為主，動為客。敵上勝氣有如門上樓如杵如枝，或曰赤為木，我則俟金時，自西擊之，可克矣；水日水時不可也，水能生木故也。敵上勝氣或赤如火光火煙之狀，暈暈而起者，木日木時不可也，為木能生火也；日為火，亦俟水時自北擊之，可克矣。敵上勝氣如白粉者，白為金，水日金時皆不可也；茍金日火時，利自南方攻之，可克矣。敵上勝氣黃如土臺者，土日金時不可也，金日土時不可也，金日金時、土日土時皆不可也；土日木時，利自東擊之。黃者土也，臺者亦土也。不言雲氣如水狀而及色黑者，緣黑氣多為敗氣，此不復用。或敵人先據吉地，我之頓軍稅駕，逼近於兇神死氣之上，不得利門而出者，但觀我軍上雲氣及敵上雲氣形與色，以五行相生相克用之。敵氣能生我，我則出師進戰；我軍上氣能克敵，亦利出師進戰。不然，則勒兵撫士，戒嚴警備，俟時而動焉，不可妄也。夫天下專勝敗之氣，由人用之而已。兵家萬變，此其一也。

料用地形第四十六
兵法曰：“散地無戰。”散地者，境內地上也，士卒顧家，其意未專，不可戰也。“輕地則止。”入敵地尚淺，士卒意未堅，不可以進敵，當自堅其心也。“爭地則無攻。”山谷隘險之口，以弱勝強，以少擊眾之地也。交地則無絕。俱可進退之地，不可以兵絕之。“衢地則合交。”有路往來，我可結交於諸侯也。“重地則掠。”深入敵境，士卒意已堅固，可以掠取財物。“圍地則謀。”士卒因於險隘，鬥則兵弱，持久則糧食乏絕，則當用謀以免難。“死地則戰。”前有高山，後有大水，糧食乏絕，進退守備皆無所利，當則曰死戰也。許洞曰：此八者，古人用戰地之法。若地協於用則用之，不協於用則反之。反之之謂何也？曰：若敵眾深入吾境，營壁不完，芻糧寡少，守且不利，詎可以散地而不戰乎？在我當以必戰為約，怯退示以必死，擒獲示以必賞。令立告諸吏士：將戰之際，後顧斬之，臨敵而目不定、目數移者斬之，有憂色者斬之，偃蹇者斬之，相視而動目者斬之，遺弓刀器械者斬之，金鼓不應節者斬之；獲一首級者亦厚賞之。如是，則有散地之用矣。入敵地尚淺，險則據而挑，夷則守而應。慮士卒心不固，當擇左右前後背險絕面夷生路，肅部伍，嚴節制，使人人有自戰，是則有輕地之用矣。山谷險隘，敵人先得以控隘我勢，我當屯師為大營廣陣，務攻其懈。其機狀如不密，俾敵見之，則泄謀矣。欲敵人備在前，陰出精銳敢死者循間道，或扼其糧運，或搗絕其後。凡間道必多險阻，或有巖崖峭壁之地，則為懸梯竹索以陟登之；或有深淵澗，則為罌缶渡之。覺敵內撓，則自營陣中出精兵為應，內外夾攻，有爭地之用矣。道路相錯，我可以往，彼可以來，利設伏進戰，戰佯敗，俟逐兵過半則舉號發伏沖擊之，反佯敗之師以應，有交地之用矣。頓泊之地逕達四面，當選腹心勁勇者各將步、騎以扼四沖，人數隨多少使之，雖無交應，有衢地之用矣。致兵敵境，凡屬守備者，順利安之，否則夷之。資食所獲，必副吏士，內以悅師人，外絕敵所恃。豈直深入然後用掠乎？如是，則用掠非止重地之用矣。大兵將動，先料其強弱，觀其雲勢，察地勢逆順，審人心向背，而後舉焉。兵法曰：策之而知得失之計，候之而知動靜之理。故得失之道，利在先知。謀勝於未勝，慎於未失者，善也。有死地之危，始謀於軍者，必有後機之困矣。設能反後機而達先知，必無圍地之患矣。高山大澤，險阻峭壁，沮洳溪逕，斷絕無以生遁，此乃智士用謀之利也。當宜用奇兵出不意，以沖寇敵而後擊之。出奇奔沖，或利用燧馬、燧牛如田單、陽班之類是也；或候夜昏詐為號，直奔沖敵師，混服飾軍伍，使不辯認之類是也。如止以死戰為期，茍敵兵益壯，我援不利，則李陵有弓折矢盡之困矣。戰極力斃，當自殞陷。能竭智用謀，萬變不極，則無死地之憂矣。孫子曰：戰貴地利。然則地利者，不可一概用也，但臨時觀其用何如爾。兵貴設變，不能以變用兵，雖得地利無益也。

逆用古法第四十七
舉兵用武，率以古法為用執之，與膠柱鼓瑟無異爾，未見決中者也。兵家之利，利在變通之機，觀其逆順。夫興師之際，當先探敵將才不才。設若敵將不能以兵法使眾，惟以勇敢為己任，我則順用古法待之也。或敵將善用古法，我則逆用古法待之也。夫用兵之奇，莫奇於設伏。設伏之奇，莫奇於新智。新智者，非不師古也，因古而反之爾。古人料敵，以其始來、戰陣未合，先以賤而勇者挑之，觀其號令、旗鼓之整與亂，士馬之強弱，營陣之偏正，行伍之齊肅散亂，言語之喧嘩緘黙，以定勝負焉。是以古法曰：若其眾喧旗亂，其卒自行自止，其兵或縱或橫，其追敗恐不及，見利恐不得，如此者將必無謀，雖眾可獲矣。許洞曰：如古人以此取功，茍敵人能料，我當順其所料，伏兵待之，以詐示之；俟彼出師，則發伏攻之。古法曰：杖而立者饑也，汲而先飲者渴也，見利不進者勞也，軍擾者將不重也，旗動者亂也，吏怨者倦也，懸瓶不反其舍者窮寇也，諄諄翕翕徐與人言者失其眾也，數顧者失其群也，來委謝者欲休息也。許洞曰：觀古人以此料敵，今則不然，當令精銳吏士分而伏於要沖，使其勞倦殘傷者如饑渴失群之狀，或數搖動其旗，或數驚擾其眾，使吏士喧嘩，應敵人所料。茍出師襲我，則潛發所伏，出其不意擊之。古法曰：敵如來到，行陣未定，可擊也；跋涉長道，後行未息，可擊也；行阪涉險，半隱半出，可擊也；涉水半渡，可擊也；險道狹路，可擊也；旌旗亂動，可擊也；陣數動移，可擊也。許洞曰：在我則不然：如以行陣未定，四面可設伏也；長道移行未息，中可設伏也；山阪半隱半出，長林土谷可設伏也；涉水半渡，則崖岸坡阪可設伏也；狹路險道，則前後可設伏也；旗數亂動，陣數動移，前後可設伏也。如或敵人敗走，我師未敢逐之者，防有伏也。古法曰：鳥起者伏也，眾樹動者來也。不如此，未必伏與來也，欲為疑兵也。我已奔遁，多令老弱者動其眾樹，及驚鳥起之類也。又曰：無約而請和者，謀也；半進半退者，誘也。此亦大兵已潛遁，恐後人逐者，設此為疑也。許洞曰：料敵以事者，多慮為反古之法也，多中為期，用之於人也。是以兵法如車之載其物，則車之轉者由輪也，及有車之用，則東西南北者由人也。故兵法不可執而用之也，明矣。

水戰第四十八
凡水戰之具，船闊狹長短大小，載人多少，以米為則。一人重米一石，則人數積而可知也。棹、篙、櫓、帆、席、組、繩索、沉石、調度，與常船不殊。船上安樓三重，列女墻戰格，樹幡幟，開弩窗、矛穴、炮車，置壘木、鐵汁，狀如守城。王濬伐吳，作大船，長二百四十步，建飛檐閣道，可以奔馬馳車。忽遇大風，則人力不能制，甚不便戰鬥。然為水軍，不可不設，以張形勢。蒙沖，以犀蒙覆船，皆兩廂開制棹孔，前後左右有弩窗、矛穴，敵不得近，矢石不能敗。此不用大船，務於速進退，戰船也。鬥艦，艦船舷上設墻，可蔽半身，墻下開制孔。舷內五尺建柵為女墻，重列戰格，上無覆背。前後左右樹牙旗、金鼓，戰船也。走舸，舷上重列女墻、棹篙，多戰卒，選驍勇精銳者，奔走往反如飛鷗，乘人不及，旗幟金鼓列之於上，戰船也。遊艇，小艇船，無女墻，船上置木床，左右隨艇大小長短，四尺一床。計會進止，回軍轉陣，其疾如飛，虞候居止之，非戰船也。海鶻，頭低尾高，前小後大，如鶻之狀。左右置浮板，如鶻翅翼。雖風波漲大，無傾倒也。覆背上左右皆張生牛皮為之，建牙旗、金鼓如常法，江海之中戰船也。

水利第四十九
兵法曰：以水佐攻者強。善用水者，其道有四：一曰因，二曰逆，三曰賊，四曰絕。因水之用，其道有二：或敵絕中流而柵，我得上遊，因風之利，可以鼓棹縱火，順流沖之，柵絕而過，風轉則止；又若敵在下，士馬逆流，我得上遊，可以攻之。此二者，所謂因者也。逆水之用也，則為崇堤以障其下，註溢於內，然後引之以灌，所謂逆者也。賊水之用也，敵所以賴水也，當潛以水攻，審地理，陰為畎澮，導之他處，竭敵所賴，所謂賊也。絕水之用也，或以薪木土石，實舟沈之於上，別為長渠泄之；或為沙囊於上流以壅其水，欲水行則以決囊，所謂絕者也。用水之道，有其地非所用而必用，反為所害，順則善矣。

水攻第五十
先量水之高下，水平水槽長二尺四寸，兩頭及中間鑿為三池，橫闊一寸二分。池間相去一尺五分。間有通水渠，闊二分，深一寸三分。三池各置浮木，闊狹微少於池。箱厚二分，上建立齒，高八分，闊一寸七分，厚一分。槽為轉開，腳高下與眼等。以水註之，三池浮木齊起，眇目視之，三齒齊平，則為天下準。或十步，或一里，乃到數十里，因力所及，置照板、度竿，以白繩計其尺寸，則高下丈尺分寸可知。照板形如方扇，長四尺，下二尺，上二尺，面闊三尺，柄長一尺，大可握。度竿長二丈，克作二百寸，二千分。每寸內小克。隨所向遠近高下置竿，以照板映之，眇目視之，三浮木齒及照板以度竿上尺寸為高下，遞而往來，尺寸相乘，則山淵水源高下淺深，可以分寸度矣。

過水第五十一
罌筏一，凡縛罌甕為筏，甕間闊五寸，深受三石米，力勝一。底以勾繩連之，編槍於上，形長而方，前置板頭，後置板梢，左右掉之。槍筏：槍十根為一束，力勝一人，四千一百六十根為一筏，去鉆刃束為魚鱗次，橫括而縛之。可渡四百一十六人。為三筏，計用一萬二千五十根，渡人一千二百五十人。十渡則一軍濟矣。挾ㄌ，以善水者系小繩於要處，先浮大木，次引大ㄌ。於兩岸立大橛及系於樹，急定ㄌ使人挾ㄌ浮渡。大軍可分為十道渡之。浮囊，以渾脫羊皮，吹氣令滿，系其孔，束於腋下，兩浮而渡。

尋水脈第五十二
無水之地，擇地有黃羊糞者必有水。砂鹵甘潤者，下有水。細草蒙茸，與無水處不同者，亦如之。

火利第五十三
將有火之用，先知其日〈日者謂春丙丁、夏戊己、秋壬癸、冬甲乙，此日有大風雨故也〉，次順其風〈我得上風則放火燒，下風一作起馬〉。攻城寇寨，風助順，利為飛火〈飛火者，謂火炮火箭之類也〉。相守不動，利於奸火〈奸火者，因其人焚其積聚甲兵也〉。兩陣相合，禦風之便揚〈一作枵〉塵鼓煙，利為燧牛以俟之。若敵於上風放火，我亦縱火為解火法〈敵燒門恐火恐火威，我使積薪以伍外火亦此類也〉。凡入敵境，郡邑窮匱，城隍頹靡，山川非設險之地而非敵所恃者，則存之。茍拔敵所恃之邑，皆火之，以絕其望焉。敵境之林木筏草，皆火之。故火為兵之大利也。

火攻第五十四
月對〈一作在〉東壁、南箕、軫之夕，則設火候風以焚之〈四時亦其火利偏攻〉。以驍騎夜銜枚縛馬口，人負薪及束，カ火直抵敵營。一時舉火，營中驚亂，急而乘之；靜而不動，勿攻。火獸，以艾溫置瓢中，開四孔，系野豬、獐、鹿項下，針其尾端，望敵營而縱之，奔走入草內，則火起。火禽，以胡桃空中實艾，開兩口，復合之，系野雞項下，針其尾而縱之，飛宿於草上，則火發。

守城法第五十五
城不守者：大而人少；小而人眾；糧寬而柴水不供；壘薄而攻具不足；土疏地下，溉灌可設；人戶疲悴，修緝未就。凡此類者，速徒之。營壘高厚，城堅溝深，糧食眾多，地利險阻，所謂無守無不守也。故曰：善守者，敵不知其所攻。

築城第五十六
凡築城，下闊與高倍，上闊與下倍。城高五丈，下闊二丈五尺，上闊一丈二尺五寸。高下闊狹，以此為準。料工：上闊下加闊，得三丈七尺五寸；半之，得一丈八尺七寸五分；以高五丈乘之，一尺之城積數〈積數一作利〉得九十三丈七尺五寸。每一工，舊築土二丈，計工約四十七人。一步五尺之城，計役二百三十五人。百步之城，計工二萬三千五百人。三百六〈一作九〉十步，計工八萬四千六百人。率一里，則十里可知也。其出土負簣，並計之於工內矣。城內面，別穿井四所，置水車大甕二十口，竈千所。卻敵臺上建候樓，以跳板出為櫓，與四外烽戍晝夜瞻視，以備警急。

城壕第五十七
鑿壕之法，面闊二丈，深一丈，底闊一丈。以面闊二丈加底闊一丈，積數大半得之，得數一丈五尺。以深一丈乘之，鑿壕一丈，得數一十五丈。每工日出三丈，計工五人。一步五尺，計工二十五人。十步，計工二百五十人。百步，計工二千五百人。三百六十步，計工九千人。率一里，則百里可知也。

防城第五十八
城上一步〈一作裏〉一甲卒，十步加五人，以備雜供之要。五步有五長，十步有十長，五十步、百步皆有將長。文武相兼，量才授任，而統領精銳驍勇，或十隊，或二十隊，三十隊。大將、副將各〈一作為〉領隊巡城，曉諭激勸赴役。城上分四隊，別立四表以為攻城之候焉。若敵欲攻之處，去城五六十步，即舉一表；撞梯逼城，舉二表；敵若登梯，舉三表；欲攀女墻，舉四表。夜則舉火如表法。城上四隊之間，各〈一作為〉置八旗。若須水摽、枋板，舉蒼旗；須灰炭、銅鐵，舉赤旗；須礧木、樵葦，舉黃旗；須砂石、磚瓦，舉白旗；須水湯不潔之物，舉黑旗；須毛氈、麻䌇、鑠鐵、鍬鑊、斧鑿，舉雙兔旗；須戰士銳卒，舉熊虎旗；須戈戟矢弓刀劍，舉鷙旗。當主之官，隨色而供。城內老少婦女除營食外，皆令應役於城上，分為八隊，使識文字者點檢常旗物與八部也。

反浸第五十九
我城若居卑下之地，敵人擁水灌城，速築墻壅諸門及陷處。更於城內促為周匝，視水高下狹闊，築墻，外取土高一丈以上。城立，於墻外取土而薄築之。精兵備守，不得容雜色人。如有泄水之處，則十步為一井，井內潛通引泄漏。城中速造船一二十只，募解舟楫者，載以弓弩鍬钅瞿，每三十人自暗門穴銜枚而出，決其堤堰。敵覺，即急於城上鼓噪，以精銳急出助之。

弩臺第六十
高下與城等，去城百步，每臺相去亦如之。下闊四丈，高五丈，上闊二丈。上建女墻，內通暗道，安屈膝梯，人上便卷收之。中設氈幕，置弩手五人，備糧水火。

烽火臺第六十一
高山四顧險絕處置之，無山亦於孤回平地置之。築羊馬城，高低便常以三十五為堆。臺高五丈，下闊二丈，上闊一丈，形圓。上建圓屋覆之。屋徑有六尺，一面跳出三尺，以板為之上覆下棧屋。上置突竈三所，臺下亦置三所，並以石灰飾其表裏。復置柴籠三所，流火繩三條，在臺側近。上下用屈膝梯，上訖收之。屋四壁開睹賊孔及安視火筒。置旗二口，鼓一面，弩兩張，礟石，礨木，停水甕，乾糧，麻煴，火鉆，火箭，蒿艾，狼糞。每晨及夜平安，舉一火；聞警覺，舉二火；見煙塵，舉三火。見賊，燒柴籠。如每晨及夜平安，火不來，即烽子為人所捉。一烽六人，五人為烽子，遞知更刻，觀視動靜；一人為烽師，知文書符牒轉遞。

望樓第六十二
牙帳前立百尺竿，上置板屋，四面開門，狀如鬥。令人上望賊，賊有所攻，隨其方面以小白旗招之。眾賊往來，聚散遠近，皆審而觀之，以告於下。

馬鋪第六十三
每鋪相去三十里，於要路山谷間牧馬兩匹，設遊奕計會。有事警急，煙塵入境，即報探。設土河於山谷口，當賊路橫斷，闊二丈，深二尺，以細沙土填平。每日檢行跡，掃令凈平。人馬入境，即知足跡多少。

遊奕第六十四
軍中選驍勇諳山川泉井者充之，常與土河、烽、鋪計會交牌。日夕邏候於亭障之外，捉生事問。其軍中虛實體用，勿使遊奕人知。其副使子將並用久在軍中行人〈一作善〉騎射者充之。

守城具第六十五
雜物，守城之時，其什物、五谷、糗糒、魚鹽、布帛、醫藥、工巧戎具、鍛冶、稭稿、茆荻、蘆葦、灰炭、柴薪、松樺、蒿艾、脂臈、麻皮、氈毯、荊棘、篦籬、釜鑊、盆甕、礨木、槌、鑿刀、鋸、長斧、長刀〈一作矛〉、長錐、長梯、短梯、大鉤、連鎖，但人所用之物，一一預備。仍令修緝，不得損壞。雜備，上八隊之間安轉關小炮〈一作仉〉二，機關大炮一。雲梯撞炮等間。先從城身用木跳出為重女墻，高於土女墻五寸以上，以板覆之，隨事緩急而開閉之。敵若以大石擊墻樓，石下之處，出跳空中，懸生牛皮或氈毯等袋，以乘其石。城內人家，咸令置水防火，先約〈先一作但〉失火者斬。火發之處，多恐奸人放火，但令近便主當八部官人領老少婦女救之。火起所部，急白大將，大將親領信人、左右救火。城中有卒警及雜人，城上不得輒離職掌，亂走街巷。違者斬之。敵若推輪排來攻，先以手炮打，手炮既眾，所中傷必多。來者被傷，則力不齊矣。懸門，懸板為門也。鐵甘之如棧板，用之懸鐘，板繞城於敵柵上，上皆懸板。受敵之時，則板起發矢。突門，於城中對敵營自鑿內為暗道，多少臨時，入五六寸，力穿。或於中夜，於敵初來營則未定，精騎從突門躍出，擊其不意。塗扇，以泥泥城門，可厚三尺，備火。鑿門，為敵所逼，先自鑿門扇十數孔，出弩射之，長矛剌之，敵且不得近。門棧塗，以泥塗門上大棧，可厚五寸，備火。篦籬戰格，於女墻上跳出，椽去墻三尺，橫者檢。椽安轄，以荊柳編之，長二尺，闊五尺，懸椽端，以遮矢石。布幔，以復布為幔，用弱竿懸倒於女墻外，去墻七八尺，柔石之勢，則矢石不復近墻矣。連梃，如打禾連枷狀，打女墻外上城人。叉竿，如槍刃，為兩歧，用叉飛梯及人。鉤竿，如槍刃，偏有曲，可以鉤人。長柄鉤，城上以木為棚，客兵一隊，作長柄鐵鉤，隨安便以為之備。若敵攀女墻踴身，待其身出，眾鉤齊拾，掣入城中，百刀錐斧助之。若敵以木驢攻城，我用鐵蒺藜而入之。其法：以熟鐵為之，闊徑一尺，四條縱橫如蒺藜形，以生鐵汁灌其中央，重五十斤，上安鼻索鎖直下敦訖，以轆轤拗上。若木驢有牛皮並泥，敦著即速放火炬，灌油燒之。鐵菱，狀似小鐵蒺藜，要路撒之。串環，敵若推撞車攻城，我以粗鐵環，並屋乘子為之，用索相連。遇撞頭適到，我速以環串撞頭，於其次便處，將士牽索則撞車翻倒，弓弩齊射，自然敗走。瞇敵，石炭、糠粃，回風〈一作羅〉於城上以瞇敵人目，因以金汁灑之。轉關橋，一梁為橋梁，端著橫栝。拔去栝〈一作橫〉，橋轉關，人馬不得渡，皆傾水中。轉關墻，凡攻城之兵，禦捍矢石，頭戴蠡帽，傾視而不便；衣甲重厚，進退又難；前既不得上城，退則師逼迫，人眾煩鬧。我作轉關女墻，騰出城外，轆轤墜鐵索，索頭安鴟腳，當聚鬧處擲下。撥大木弩，以黃楊、桑、柘為弓，長一丈二尺，中徑七寸，兩梢三寸，絞車張之，大矢一發，聲如雷吼。積木備礨木，徑一尺小，頭六七寸，長五尺，候敵人上城，則擲下礨之。積石備炮石，大小隨身，下從敵人。地探，於城西隅穿井，各深二丈，令覆新甕於井上，坐而聽之，城外賊到，有孔城地道，並聞甕中，辯遠近矣。天井，於城內八方穿井，各深二丈，以新甕薄皮鞔口如鼓，令聰耳者於井中枕甕而聽，則去城五百步悉知之。既審其處，我則隨地鑿穴近之，以幹艾一石，燒令煙出，乃用板於穴下封之，而令煙泄。更以韝鼓之，則敵人焦灼矣。警火，每城四面，夜間設有警火。油囊，盛水，於城上擲安火上，囊敗火滅。救火，用水筒。敵若縱火焚樓堞，以甕竹長一丈，鎪去節，以生薄皮為袋，令貯水二、三石，將筒納於袋內，急縛如唧筒，令將士三五人撮水口，急註之救火。每門常置兩具。無竹，即以木合筒，漆之而用。井水踐筒二十〈一作百〉具助之，門內常以甕貯。火炬，用燕尾炬縛葦草為炬，分為兩歧，如燕尾狀，以油蠟灌之，加火縱墜城下，使騎木驢而燒之。松明炬，以松木為之，燒令明，直墜下隨城照之，恐敵人乘暗上城。脂油燭炬，燃脂秉燭於城四隅、要路門下，晨夜不得絕明，用備非常。行轤，熔鐵汁轤，舁行於城上以灑敵。遊火，鐵箱盛火加脂蠟，鏁錘下，燒穴孔中人。毒井，守城之時，城外有井先沈以毒藥。陷馬坑，孔長五尺，闊一丈，深三尺。坑中埋鹿槍、竹戟，沈〈一作坑〉十字相連，狀如鉤鏁，覆以芻草、茆禾，加土種草，令生苗蒙覆其上。軍城、礨壁、要路皆設之。拒馬槍，以木徑二尺，長短隨時，十字鑿孔，縱橫安栝，長一丈，銳其端，可用塞城門，要路。木柵，為敵所逼，不及築城礨，或因山河險隘，多石少土，不任板築，則建立木為棚，方圓高下隨時。深埋木棍，彌縫其疏闊。內重柱為閣道，外重柱長出女墻，皆入泥七八寸。又立閣道，內柱上布板為棧，立闌幹，行於柵上懸門。擁墻、濠塹、拒馬，一如守城法。

攻城具第六十六
轒輼車，四輪車，上以繩為脊，犀革蒙之，下可藏十人。填隍推之，直抵城下，可以攻掘，金、木、水、火、石所〈一作俱〉不能敗。飛雲梯，一大木為床，床下置六輪，上立雙牙，牙有栝，梯長一丈二尺，有四桄，桄相去三尺，勢微曲遞相栝。飛於雲間，以窺城中。其上城，首冠雙轆轤，枕城而上。炮車，以大木為床，床下安四輪，上建雙陛，陛間橫栝，中立獨竿，竿首如桔橰狀。其竿高下、長短、大小，以城為準。竿首以窠盛石，大小多少，隨竿力所制。人挽其端而投之。其車推輪，逐便而用之，亦可埋腳著地而用之。其旋風四腳，亦隨事而用。車弩，為軸轉車，車上定十四石弩弓，以鐵鉤繩連軸，車行軸轉，引弩弓持滿弦掛牙上。弩為七衢，中衢大箭一，鏃刃長七寸廣五寸，簳長三尺圍五寸，以鐵葉為羽。左、右各三箭，次小於中箭。其牙一發，諸箭皆起，及七百步，所中城壘罔〈一作無〉不崩潰ソ櫓以便顛墜。尖頭木驢，以木為脊，長一丈，徑一尺五寸，下安六腳。下闊而上尖，頭高七尺，內可容六人，用濕牛皮蒙之。蔽人其下，共舁至敵城下，木、石、鐵、火皆不能敗，用攻其城。土山，於城外起土為山，乘城而上。地道，鑿地為道，行於城下，因以攻城。往往建柱，積薪於柱，閑而焚之，柱折而城崩。板屋，以八輪車，上樹高竿，竿下安轆轤，以繩挽板屋，上竿首以窺城中。板屋方四尺，高五尺，有十二孔，四面列布。車可進退，圍城而行，於營中遠望，謂之巢車，言如鳥巢也。木幔，以板為幔，立桔橰於四輪車上，懸帳逼城其間，使し卒蔽之，蟻附而上，矢石亦不能及。發火箭，以小瓢盛油灌矢端，射城樓櫓板木上，瓢敗油散，因以火箭射油散處，火立燃，復以油瓢續之，則樓櫓盡焚。雀杏，磨杏子中空，以艾實之，系雀足上，加火，於薄莫群飛入城壘中棲宿，其積聚廬舍須臾火發。蜀鐵钅瞿鋤，蜀钅瞿短柄，著鋼鐵鏨，以鋤其城。將軍炮，置四柱，長短為之，其下四面著橫栝，半之則前及左右著栝後，其下著其頂上，左右亦頂轉輪致卒其竿，隨其架所宜為之。其ㄌ索之類，隨其炮大小增減。竿稍懸其繩置窠，中盛炮，其架編全竹為衣，以禦敵矢石。狗蹲炮，前置兩長柱，中著橫竿，如前炮狀，與衣亦然。旋風炮，左右著二方木，亦如之鑿一孔通貫下柱，左右前後皆可運轉，埋之於地，其頂轉輪著竿如前狀。此炮不用衣。

地聽第六十七
令少睡者枕空葫蘆臥，有人行，四十里外，東西南北皆知之。

失道第六十八
夜失道，以北斗建為正，以四時定之，然後知四方之路矣。如本路，則放老馬以從之。

旗幟第六十九
旗幟者，軍中之標表也。以門旗為首，竿上置金銅珠，大纛深紅八幅，樹大將牙帳前，鼓坐其下，五方旗各按方面。將有事旗戰陣，大將齋戒，潔心凈服，俟天清星皎，中營立壇，率諸將校宣祝文，隨方面祭之。大將之行，先以五色旗導引之。沖向方位：甲乙日青旗，丙丁日紅旗，戊己日黃旗，庚辛日白旗，壬癸日黑旗〈五方旗所向在後〉。或前後林藪險隘，下斧钅瞿斫伐開道，舉青旗。前有山峽高峰深溪，無避賊寇處，復風火相逼，即抽兵要逐風燒草以避賊，舉紅旗。前遇敵列陣，即排列輜重，引兵結陣，擇高勝地守隘以拒賊，舉白旗。前值山川地濡卑濕，溪澗不平，舉皂旗。前平原大澤，無他患害，舉黃旗。五色牙帳旗，隨天地〈一作氣〉四時雲色舉之。見青雲舉青旗，他皆同此。厭土以青旗，厭火以皂旗，厭金以紅旗，厭水以黃旗，厭木以白旗。厭旌旗之上，文以熊虎者，象其猛也；文以鵾鷄者，象其鬥也；文以日月星辰者，法天文也；文以鬼神雲氣者，如其變也。坐罪人於白旗之下，殺之於黑纛之下也。初得敵人，刳其心以祭旗，塗其血以釁鼓。為我之號者，隨我所主焉。故《春秋傳》曰：晝施旌旗以威其目，夜施火鼓以威其心。是故旗幟之用，大軍之本也。

大將旗鼓第七十
纛六口，槍二根，以豹尾為，居門旗後。前五方旗，隨所六纛在，營亦在纛後。嚴敬鼓一十二面，居大將前。左右列六纛，下用一十二具旗鼓，前列代金旗隊二百五十口，尚色圖禽，與諸隊同。每一旗五幡，認旗二百五十口，尚色圖禽，與諸隊不同。各因為認，出居隊後，恐卒伍交錯。

陣將旗鼓第七十一
門旗不得用紅色，嫌亂。大將鼓一百二十五面，恐疑驚敵人用之。甲五分，七千五百領。戰袍四分，五千領。槍十分，一萬二千五百根，縛〈一作傅〉筏。牛肋脾二分，二千五百面；馬軍以圍伐牌一伐，分支。弩二分〈弦三付〉，兵一分，二千五百張。弩七千五百條，弦二十五萬只。箭弓十分〈弦三付〉，矢二十六萬只，一萬三千五百糧，弓二萬七千五百條，弦三十七萬五千。射甲、箭、弓、袋、胡祿並張弓袋，並十分，一萬三千五百副。佩刀八分，一萬口。陌刀二分，三千五百口。二分，三千五百條。馬軍及陌刀，並付以錘鉞斧〈一作為〉四支。

金鼓第七十二
《周禮》六鼓，樂人掌教六鼓，以節樂和軍旅。一曰銅鼓，二曰鐃鼓。凡在軍中，金之制有四。《司馬法》曰：卒長執鐃，兩司馬長執鐸，進軍鳴鐸，退軍鳴鐃。大戰之時，擊鼓以進，擊金以退〈一作止〉。三曰■，《周禮》曰：以金■和鼓。四曰鐲，以節鼓。鄭玄曰：鐲，鉦也，軍行鳴之，以節鼓也。五曰鐸，《周禮》曰：以金鐸通鼓。鐸，鈴也。刁鬥，按《黃帝大傳》曰：與■尤戰，擊之以警夜也。六曰鉦，《樂誌》曰：鉦形如半鐘，旁有小柄，樂師持之以和樂節制。鉦者，進退用之，有征之義也。

蠡角第七十三
黃帝戰蚩尤，吹角，長六尺，聲甚嗚。後有涿鹿之敗，帝問曰：所吹何物？蚩尤曰：角也，吹之則風霧俱集。後以六尺曰角，五尺曰蠡。近世列陣，金鼓之外，餘無他聲號。或陣形長為山谷所掩映，慮不能照，宜於陣兩稍為蠡角〈隨牌大小增之〉。值敵攻稍，則吹之為號，中軍吹而應焉。

鼓角第七十四
鼓角者，大將之威德。十萬兵已上，大角二十四具，大鼓六十四面；五萬兵已上，大角一十六具，大鼓四十二面；三萬兵已上，大角八具，大鼓二十四面；一萬兵已上，大角六具，大鼓一十四面。或深入敵境，欲敵人畏，謂我師旅大盛，但多著之，不用此法也。動鼓角之時，日沒前二刻先吹小角，次吹大角，一會十六聲，三會計四十八聲，為一曲畢。暮擊鼓，三會間，第一會五十六聲六叠一間。三間畢，吹大角一十六聲，引第二會鼓五十六聲六叠一間。三間畢，發鉦一百五十聲畢，軍門掣鎖，諸將各按部靜，吏士無敢喧嘩，傳刁鬥，報更漏，謹巡警。晚起角在四更二點，吹小角畢〈一作吹〉，四更三點過吹大角，引第一會鼓四十五聲六叠一間，三間畢吹〈一作叫〉。四更四點過吹大角，引第二會鼓四十五聲六叠一間，三間畢吹〈一作叫〉。四更五點過吹大角，引第三會鼓四十五聲六叠一間，三間畢叫。五更一點過吹泊，五更四點轉鼓，至天曉一十八轉叫，五更五點過擊鉦一百五十聲。絕聲，擊鼓三百。聲絕，軍門鎖開，大將軍嚴裝坐牙帳之上，引諸將以次朝。

漏法第七十五
木櫃一枚，八角，高二尺四寸，闊二尺三寸。雜色，裝畫金銅環紉及蓋水匱三片，共闊二尺四寸，厚一寸五分，布黑漆。貯水生銅钅瞿一口，闊一尺九寸，深一尺五寸，重七十斤。金銅引水龍一條，長二尺六寸。前腳踏虛雲朵一枝，重二十斤。龍腹中熟銅飲水渴烏一條，內空長四尺八寸，圍一寸五分。力士柱二枚，各長六尺，圍一尺二寸五分。並腳下卷荷坐水離獅子四個裝褫盡，力士柱頭鍍金寶珠二枚。及鐵涉一松〈一作枚〉，闊二寸五分，長三尺六寸。金銅釘鉸水秤一梁，身長五尺六寸，徑一寸五分。金銅環連鎖，長一尺四寸。金銅象錘一枚，連鎖九寸，共重七斤半〈一作平〉。準桿一條，長六尺，竿身八楞，圍八寸五分。向本上雕一只腳踏蓮花坐，向下卷雲座。金銅環紉，及曲尺金銅工正一枚，長一尺五寸。熟銅鍍金壺一枚，面闊一尺一寸，深七尺。金銅連鎖三條，各長二尺二寸。及連金銅小蓋一枚，闊三寸五分，共重一十四斤四兩。銅觜一枚，重十八銖。大鼓一面，闊一尺一寸，深七寸。蟠龍繞腔彩畫鉦一面，厚四分。銅水鬥一枚，平準竿一條。皆以約漏刻數之。

傳箭第七十六
每時有八刻十二分，一刻六十分，一日二十時，合一百刻。冬至前三日改第一箭，晝四十刻〈日出辰時一刻〉，夜六十刻〈日入申時八刻〉，每更一十二刻，每點二刻二十四分。後三日改第二箭，晝四十一刻〈日出辰時半刻〉，夜五十九刻〈日入酉時半刻〉，每更一十一刻四十八分，每點二刻二十二分。小寒初日改第三箭，晝四十二刻〈日出卯時八刻〉，夜五十八刻〈日入酉時一刻〉，每更一十一刻三十六分，每點二刻一十八〈一作九〉分。後九日改第四箭，晝四十三刻〈日出卯時七刻半〉，夜五十七刻〈日入酉時一刻半〉，每更一十一刻二十四分，每點二刻一十六分。大寒後三日改第五箭，晝四十四刻〈日出卯時七刻〉，夜五十六刻〈日入酉時二刻〉，每更一十一刻一十二分，每點二刻一十四分。立春前三日改第六箭，晝四十五刻〈日出卯時六刻半〉，夜五十五刻〈日入酉時二刻半〉，每更一十一刻，每點二刻一十二分。後六十日改第七箭，晝四十六刻〈日出卯時六刻〉，夜五十四刻〈日入酉時三刻〉，每更一十刻四十八分，每點二刻九發。雨水初日改第八箭，晝四十七刻〈日出卯時五刻半〉，夜五十三刻〈日入酉時三刻半〉，每更一十刻三十六分，每點二刻七分。後第九日改第九箭，晝四十八刻〈日出卯時五刻〉，夜五十二刻〈日入酉時四刻〉，每更一十刻二十四分，每點二刻四分。驚蟄後三日改第十箭，晝四十九刻〈日出卯時四刻半〉，夜五十一刻〈日入酉時四刻半〉，每更一十刻十分，每點二刻二分。春分前三日改第十一箭，晝五十刻〈日出卯時四刻〉，夜五十刻〈日入酉時五刻〉，每更一十刻，每點二刻。後六日改第十二箭，晝五十一刻〈日出卯時三刻半〉，夜四十九刻〈日入酉時五刻半〉，每更九刻四十八分，每點一刻五十七分。清明初日改第十三箭，晝五十二刻〈日出卯時三刻〉，夜四十八刻〈日入酉時六刻〉，每更九刻三十六分，每點一刻五十五分。後九日改第十四箭，晝五十三刻〈日出卯時二刻半〉，夜四十七刻〈日入酉時六刻半〉，每更九刻二十四分，每點一刻五十二分。谷雨後三日改第十五箭，晝五十四刻〈日出卯時二刻〉，夜四十六刻〈日入酉時七刻〉，每更九刻一十二分，每點一刻五十分。立夏前三日改第十六箭，晝五十五刻〈日出卯時一刻半〉，夜四十五刻〈日入酉時七刻半〉，每更九刻，每點一刻四十八分。後六日改第十七箭，晝五十六刻〈日出卯時一刻〉，夜四十四刻〈日入酉時八刻〉，每更八刻四十八分，每點一刻四十五分。小滿初日改第十八箭，晝五十七刻〈日出寅時半刻〉，夜四十三刻〈日入戌時半刻〉，每更八刻三十六分，每點一刻四十二分。後九日改第十九箭，晝五十八刻〈日出寅時八刻〉，夜四十二刻〈日入酉時一刻〉，每更八刻二十四分，每點一刻四十分。芒種後三日改第二十箭，晝五十九刻〈日出寅時七刻半〉，夜四十一刻〈日入戌時一刻半〉，每更八刻一十二分，每點一刻三十分。夏至前三日改第一箭，晝六十刻〈日出寅時七刻〉，夜四十刻〈日入戌時二刻〉，每更八刻，每點一刻三十六分。後六日改第二箭，晝五十九刻〈日出寅時七刻半〉，夜四十一刻〈日入戌時一刻半〉，每更八刻一十二分，每點一刻三十八分。小暑初日改第三箭，晝五十八刻〈日出寅時八刻〉，夜四十二刻〈日入戌時一刻〉，每更八刻二十四分，每點一刻四十分。後九日改第四箭，晝五十七刻〈日出卯時半刻〉，夜四十三刻〈日入戌時半刻〉，每更八刻三十六分，每點一刻四十三分。大暑後三日改第五箭，晝五十六刻〈日出卯時一刻〉，夜四十四刻〈日入酉時八刻〉，每更八刻四十八分，每點一刻四十五分。立秋前三日改第六箭，晝五十五刻〈日出卯時一刻半〉，夜四十五刻〈日入酉時七刻半〉，每更九刻，每點一刻四十八分。後六日改第七箭，晝五十四刻〈日出卯時二刻〉，夜四十六刻〈日入酉時七刻〉，每更九刻一十二分，每點一刻五十分。處暑初日改第八箭，晝五十三刻〈日出卯時二刻半〉，夜四十七刻〈日入酉時六刻半〉，每更九刻二十四分，每點一刻五十二分。後三日改第九箭，晝五十二刻〈日出卯時三刻〉，夜四十八刻〈日入酉時六刻〉，每更九刻三十六分，每點一刻五十五分。白露後三日改第十箭，晝五十一刻〈日出卯時三刻半〉，夜四十九刻〈日入酉時五刻半〉，每更九刻四十八分，每點一刻五十七分。秋分前三日改第十一箭，晝五十刻〈日出卯時四刻〉，夜五十刻〈日入酉時五刻〉，每更十刻，每點二刻。後六日改第十二箭，晝四十九刻〈日出卯時四刻半〉，夜五十一刻〈日入酉時四刻半〉，每更十刻十二分，每點二刻二分。寒露初日改第十三箭，晝四十八刻〈日出卯時五刻〉，夜五十二刻〈日入酉時四刻〉，每更一十刻二十四分，每點二刻四分。後九日改第十四箭，晝四十七刻〈日出卯時五刻半〉，夜五十三刻〈日入酉時三刻半〉，每更一十刻三十六分，每點二刻七分。霜降後三日改第十五箭，晝四十六刻〈日出卯時六刻〉，夜五十四刻〈日入酉時三刻〉，每更一十刻四十八分，每點二刻九分。立冬前三日改第十六箭，晝四十五刻〈日出卯時六刻半〉，夜五十五刻〈日入酉時二刻半〉，每更一十一刻，每點二刻一十二分。後六日改第十七箭，晝四十四刻〈日出卯時七刻〉，夜五十六刻〈日入酉時二刻〉，每更一十一刻一十二分，每點二刻一十四分。小雪初日改第十八箭，晝四十三刻〈日出卯時七刻半〉，夜五十七刻〈日入酉時一刻半〉，每更一十一刻二十四分，每點二刻一十六分。後九日改第十九箭，晝四十二刻〈日出卯時八刻〉，夜五十八刻〈日入酉時一刻〉，每更一十一刻五十六分，每點二刻一十八分。大雪三日改第二十箭，晝四十一刻〈日出辰時半刻〉，夜五十九刻〈日入酉時半刻〉，每更一十一刻四十八分，每點二刻二十一分。

測影第七十七
先定南北使正，樹八尺表竿為勾，臥一丈四尺為股。中節氣，日中視影之尺寸，若與歷合則吉，不合則兇。冬至十一月中氣，律中黃鐘，管長九寸徑三分，影長一丈三尺。小寒十二月節，影長一丈二尺四寸三分。大寒十二月中氣，律中大呂，管長八寸三分，影長一丈一尺二寸。立春正月節，影長九尺八寸。雨水正月中氣，律中大蔟，管長八寸，影長八尺一寸七分。驚蟄二月節，影長六尺六寸七分。春分二月中氣，律中夾鐘，管長七寸四分，影長五尺三寸七分。清明三月節，影長四尺二寸五分。谷雨三月中氣，律中姑洗，管長七寸一分，影長三尺二寸六分。立夏四月節，影長二尺五寸三分。小滿四月中氣，律中仲呂，管長六寸五分，影長一尺九寸九分。芒種五月節，影長一尺六寸九分。夏至五月中氣，律中蕤賓，管長六寸二分，影長一尺五寸。小暑六月節，影長一尺六寸九分。大暑六月中氣，律中林鐘，管長五寸九分，影長一尺九寸一分〈一作九〉。立秋七月節，影長二尺五寸三分。處暑七月中氣，律中夷則，管長五寸六分，影長五尺三寸七分。白露八月節，影長五尺七寸。秋分八月中氣，律中南呂，管長五寸三分，影長六尺二寸三分。寒露九月節，影長六尺〈一作八〉六寸七分。霜降九月中氣，律中無射，管長四寸九分，影長八尺一寸七分。立冬十月節，影長八尺九寸。小雪十月中氣，律中應鐘，管長四寸七分，影長一丈二尺二寸。大雪十一月節，影長一丈二尺四寸三分。夫周天三百六十度四分度之一，為十二次，華夷共同，以至十二國王侯之所度。日一日行一度，月一日行十三度，月節遲疾，平行九道，故二十八日行三百六十度，余日逐日度入朔。一歲十二月行十三周天，與日同。夏至日在井，去極近。冬至日在鬥，去極遠。日陽用事，則進北而影短。月陰用事，則退南而影長。測法極遠近以影，而知以定南北也。

○結營統論第七十八
立營之法，按八宮陰陽數置（一作至）之。營居陽卦之上，以九為法（九十步、九百步、九裏、九十裏，量人數加之）；陰卦之上，以六為法（如九之法）。營門向陽以受生氣，不飲死水，不處死地（死地，丘墓間也），不居地柱（地柱者，四下中之高也），不居地獄（地獄者，四高中之下也），不居天竈（天竈者，谷口也），不居龍首（龍首者，山之端也）。大將軍居九天之上，頓泊玉帳（九天，青龍也。玉帳者，進前之三辰也。假令正月，當居巳地是也）。已下類此推之。如隨六甲所居，則將軍居青龍，旗鼓居蓬星，士卒居明堂，伏兵居大陰，軍門居天門，小將居地戶，斬殺居天獄，軍糧居天牢，治罪居天庭，軍器居華蓋。此所謂立營居天地也。

○六甲第七十九
甲為青龍大將住，出呼門戶解領行，門神名號徐儀直，戶神孫齊甲子神，乙下蓬星鼓角過，丙下明堂士卒亨，丁下大陰伏兵利，戊下天門師入行，己下神戶小將位，齊眾斬斷天獄庚，治罪判斷天庭卒，囚系糧儲天牢壬，癸下天倉安庫藏，又為華蓋敵避兵。

（圖缺）

（圖缺）

○地勢第八十
凡立營之地，非生氣不旺，非山不固。營壘之法，欲北據連山，南恁高崗，左右襟帶地水東流。故自乾山伏下，旁連子醜寅卯之地，入於巽宮。未申酉戌地欲高，前欲有迎生平穩，地勢欲支條脈散，氣候欲郁，茂林叢聳，四維阜隴欲如雞籠映起。巽上欲水順流，地欲順東南。凡造壘之時，先從戊己上起板築。若或其地草木不生則去之，鳥獸不集則去之，古城古社則去之，窯竈古墓則去之，焦石砂礫則去之，河水逆流則去之。此六者，營壘之大忌也。

○山勢第八十一
山如蟠龍，旺案數重，宛轉斜曲，首尾相從。山如鳳凰，翅翼開張，群隊十萬，帶挾隴崗，前禦印綬，後有回翔。山如飛龍，支翼遠通，或驚或躍，官橫乍從，臺嶺池間，舞鶴連鴻。山如母狗，頭拳尾就，腹內乳見，項上連首。山如生蛇，或曲或斜，後崗前合，隱為藏車。山如麒麟，乍立乍蹲，群從數萬，朝者數人。山如臥牛，屈膝拳頭，三光照覆，兩水分流，屬帶林隴，依附土丘。山如伏鱉，四方無缺，清泉東流，亢陽下歇，三門起高，一戶雙闕。山如遊龍，倚伏數重，華蓋隱隱，美草茸茸，前如雀躍，後如雞籠，剛柔順俯，八卦皆通。山如舞鶴，翅翼仰搏，開拓胸臆，首尾盤礴。如此者，皆可以居之也。

○四獸第八十二
南有汙池為朱雀，北有堆阜為玄武，東有叢林為青龍，西有大道為白虎。四獸既具，八卦既列，乃立表測影，以定子午之位（立表法在前）。若夫朱雀無頂，不可居也；玄武折足，不可居也；白虎銜刀，不可居也；青龍悲哭，不可居也。強居之者，軍覆將死。

○握奇營第八十三
外壘，一軍一萬二千五百人，以十人為火，一千二百五十火。幕數一如是。幕長一丈六尺，舍十人，守地一尺六寸。以三為奇，以三千七百五十人為奇數，餘人八千七百五十人分為八陣。陣有一千九百九十七分五銖，守地一千七百五十尺。八陣積尺，守地一萬四千尺。積步二千三百七十二步，餘二尺。積裏六裏，餘一百七十三步二尺。以壘四面乘之，一面得地一裏，餘二百二十三步。壘內得地十四頃十七畝，餘一百九十步四尺五寸六分，以為外壘。天陣居乾為天門，地陣居坤為地門，風陣居巽為風門，雲陣居坎為雲門，飛龍陣居震為飛龍門，虎翼陣居兌為虎翼門，鳥翔陣居離為鳥翔門，蛇盤陣居艮為蛇盤門。天地風雲為四正，龍虎鳥蛇為四奇。乾坤艮巽為闔門，離坎兌震為開門。有牙旗遊隊列左右偏，將軍居壘，門禁出入。外有遊軍，兩端前有沖，後有軸，四隅有鋪。中壘，以奇兵三千七百五十人為中壘，守地六千尺，積步得二裏，餘二百八十步。以壘四面乘之，一面得二百五十步。壘內地二頃六十畝，餘一百步。六纛、旗鼓、五麾、金鼓、府藏，皆在中壘。

（圖缺）

○偃月營第八十四
背山崗，面坡澤，前後險阻，其地狹窄之營也。凡偃月外營，以四六分，幕一萬人，以六千人守地九千六百尺，積得前一千六百步，積得四裏，餘一百六十步為營。轉以六千四百尺，得步一千六十六步四尺為弦。弦置三門，相去三裏五十步一尺五寸。營內有地一十五頃八十五畝五十八步四尺。右置上弦門，中偃月門，左下弦門。偃月中營，營以二千五百人守地四千尺，積得六百六十步餘四尺，積步得一裏，餘三百步四尺。每幕加地四尺五寸四分。每幕營中兩廂置土馬一十二匹，大小如常馬，被其鞍。令士卒披甲胄，橐弓矢，佩刀劍，持矛盾，左右上下，以便習事。

（圖缺）

○教弩第八十五
凡弩，古有黃連、百竹、八擔、雙弓之號。今有絞車弩，中七百步，攻城拔壘用之；蹶張弩，中三百步，騎用之。凡臨敵用不過一二發，故戰陣不便於弩用也。弩不可離於短兵，常別為隊攢箭註射，則前無立兵，對無橫陣。復以陣中張陣外射，番次輪回，張而復出，射而復入。如是則弩無絕聲，敵無薄我矣。夫置弩必處其高，爭奪山川守隘塞之口者，非弩不克焉。欲教之時，乃下命曰：張弩後左廂丁字立，當弩八字立。高揎手，垂衫襟，左手承撞，右手迎上，當心開張，張有闊狹，在腔右膊，還復當心，安箭高舉射敵。敵遠，擡頭放；敵近，平身放；敵左右，回身放；敵在高，掣腳放。箭訖唱殺，卻掣拗蠍尾，覆弩在地焉。此教弩之法也。

（圖缺）

○教弓第八十六
凡射必中席而坐，一膝正當梁，一膝前堅按席，稍吐下，稍向左，微令上傾向右。然後取箭，覆其手微拳第二，令節齊。以三指撚箭三分之一，加弓，手亦三分之一。以左手頭指受，不則轉弓。令弦稍離身，即易見箭之高下，取其平直。然後擡弓離席，目視其地，按手頤下引之，令滿持其弓。手與控指及右臂肘平如水準，令其肘可措杯水。故曰端身如幹，執臂如枝。直臂者，非初直也。駕弦畢，使引之，比及滿，使臂直是也。引去不得急，急則失威儀而不主皮；不得緩，緩則力難為而箭去遲。惟善者能之。箭與弓地齊為滿，地平之中為盈，胄信矣而術準。要令大指知簇到，然後發箭。故曰簇無（一作不）上指必無中理，指不知簇同於無目。試之到也，或以目視簇，馬上與暗中則乖。此為無術矣。故矢在弓右，視在弓左，箭發則靡其肖，厭其肘，仰其腕，目以註之，手以註之，心以趣之，其不中何為其易。矢量其弓，弓量其力。無動容，無作色，和其肢體，調其氣息，一其心誌，謂之指式。知此五者為上德。故曰莫患弓軟，復當自遠；莫患力羸，當常引之。但力勝其弓則容貌和，發無不中。故始學者先學持滿，雖能制弓定其體，然後射之。初去地一丈，百發百中。寸以加之，漸到於百步，亦百發百中，乃為之術成。或升其的於高，或致其的於下，或以禽獸為的也。凡弓惡左（一作右）傾，箭惡直懦（音溥），頤惡旁引，頭惡腳垂（一作既），胸惡前亞，背惡後偃，皆射之骨髓病也。故身前竦為猛虎方騰，額前臨為捧兒欲鬥，出弓如懷中吐月，平箭如弦上懸衡，此皆有容儀之善也。控弦者二法：無名指壓小指，令中指壓大指，頭指當弦直立，中國法也；屈大指，以頭指壓勾指，此胡法也。胡法力少利馬上，漢法力多利步用。然其特妙在頭指間，世人皆以其指末齪弦，致箭曲又傷羽。但令指面隨弦直堅，則脆而易中，其致遠乃過常數步。古人以為神而秘之。故法不使大指過頭指，亦為妙爾。其執弓於便把箭入厄後，當四節指本節，平其大指成（即承）鏃，卻其頭指使不礙，則和美有聲而後快也。射之道備矣。

○教旗第八十七
凡教旗幟，平原曠野登高遠視處，大將居其上，南向。左右各置鼓一十二面，各樹五色旗，六纛居前，列旗節次之。監軍使禦史裨副次，左右衙官隊如偃月形為後騎。下臨平野，使士卒目見旌旗，耳聞鼓角，心存號令。乃命十將左右決勝將總一十二將一萬二千人去。兵刃以精新，甲胄幡幟分為左右廂，各以兵馬使為長，班布其次。陣間容陣，隊間容隊，曲間容曲。以長參短，以短參長。回軍轉隊，以後為前，以前為後。進無奔迸，退無遽走（孫子所謂“紛紛紜紜，鬥亂而不可亂；渾渾沌沌，形圓而不可敗”者，此之謂也）。以正合，以奇勝。聽音視麾，乍合而乍動之便也。每一陣分校（四校皆有立校），五校各立將軍校尉，以準於古。每校亦各自陣數，其分布隊伍皆準圖之（逐部兵器率以槍戰）。戈鉦居首隊而包於弓弩焉（包於弓弩，一作包弓弩於十）。左校以青龍旗表之，右校以白虎旗表之，中校軒轅大將所處。左鼓右旗，四陣普同。謂之一隊者，三十五人。一部者，二十隊也。每一校不常其部，各列陣數應敵之勢，貴戰鬥之際前後不相交亂也。飛鶚陣，前校出首騎者，所以為重也。前出一部為觜，次四部為面，余五部包之於首。左右校出騎兵者，內以副身，外以副項及首也。夫鶚以搏擊為俊，故陣欲觜爪之利焉。重霞陣，衛其不動，即分兩穗從旁擊焉。敵若驚亂，前校騎兵兩穗進擊。步士則不可輕進，但在本處受戰。若前沖騎退即前校騎兵進，前校騎兵退即前沖騎兵進。夫雲霞以開闔進退不常其法，故前校騎兵往來氤氳以象之也。長虹陣及八卦陣，皆有沖實。外以安敵之不意，內以衛大陣也。夫長虹以為名者，取陣形彎前扼敵之勢。八卦以名之者，取八面受敵之象也。凡四陣逐步結陣之法，橫七隊為首，橫七隊為身，橫六隊為尾。部兵每一部橫七十步，首橫七十步，厚十步，身亦如之，尾橫六十步，厚十步。身去首二步，前後並同。騎兵每一步橫一百四十步，厚六十步八步，首橫一百二十步，厚二步，身亦如之，尾橫一百二十步。身去首四步亦如之。受戰之時，大陣不可輒動，敵眾未薄則大敵離。於是三令五申：白旗點，鼓音動，則左右廂齊合；朱旗點，角聲動，則左右廂齊離。合與離皆不離中央之地。左廂陽回而旋，右廂陰回而旋，左右各復本位。白旗掉，鼓音動，左右各雲蒸鳥散，彌川絡野，然而不失部伍之疏密；朱旗掉，角聲動，左右各復本位。前後左右，無差尺寸。散則法天，聚則法地。如此則三合三離，三聚三散。不如法者，吏士罪之，務從軍令。於是大將出五彩旗十二口，各樹於左右廂陣前。每旗用壯勇士五十人，奪旗者勝，失旗者負，勝賞而負罰。離合之勢，聚散之形，勝負之理，賞罰之信，因是而教之。

（圖缺）

○校獵第八十八
校獵，一人守圍地三尺，量其人多少，以左右兩將為校頭，其次左右將，各主士伍為行列，皆以金鼓旗為節制。其初起圍張翼，隨山林地勢遠近部分。其合圍地，虞候先擇定訖，以善弧矢者為圍中騎。其步卒槍幡守圍，有漏獸者，坐守圍吏。大獸公之，小獸私之，以觀進止之節。亦教之一端也。

○軍樂第八十九
夫軍中作樂，所以激揚壯氣，和其心忄舀其憂而已，故其樂但清厲峭拔雄壯之音。至於彈弦鼓簧柔靡之音，使人悲感怨懟者，皆不可取焉。其戲亦取壯猛而可觀者，樂鼓、杖笛、篥、鉦拍多少，隨部伍用戲板橛、角抵、馬騎、飛石、劍鬥、斫刀、搶牌（師子）。

○軍賜第九十
錦袍、金帶、銀帶、銀壺瓶、金壺瓶、金錢、銀錢，每一文重一兩。所得敵人財帛，所得敵人婦女、酒食、鞍馬、弓箭、玩好等，皆充軍賜之物。

○大將軍員第九十一
大將軍一人，智信義勇賢明者任。副將二人，一主軍糧，一主支糧，智信仁勇忠義平直者任。總管四人，嚴勇諳識軍容者任，二主虞候，二主押衙。子將八人，明行陣金鼓曉部置者任。大將別奏八人，亻兼十六人，副大將總管別奏並同大將，忠勇有才者任。判官二人，沉厚密謀者任。偏辟腐儒，不堪令禮儀賓客祭祀，與四人兵會騎曹。

○陣將軍員第九十二
偏將一人，勇猛果敢、揮戈掉劍、力敵百夫、好勇者任。副偏將二人，子將四人，明旌旗金鼓節令者任。虞候二人，多機謀能擒奸摘伏者任。承局二人，點平更漏，無失糾舉。偏將別奏六人，亻兼一十二人。副將奏同亻兼，判官一人，虞候亻兼、充子虞候八人，典二人。

○隊將軍員第九十三
押官一人，經軍陣習戰鬥。隊頭二人，副隊二人，主文書名目點簿，酬功行賞，知勞苦，明部隊行列。秉旗一人，副旗二人，勇者用。抱鼓一人，主昏明，警進止。吹角一人，主收軍。司兵一人，主五兵利鈍。提轄承局一人，主雜差科惡，口舌無人情者即任。火長五人，主持采等。

○征馬第九十四
征馬副一人，副大將擇能養者（已下並同）。總管二人，副將子將八人，軍隊子將押官五十人，群頭五百人，善騎馬奔走者任。馬子一千人，軍外差能者禦之。

○牧放第九十五
諸營各作異旗一，放馬，每隊作認旗。放驢於外，其馬中央，令四面援馬。放驢馬子並宜於驢群四面，圍達驢群知更。如狂賊偷馬，例須（一作到傾）奔走，驢在外，驅趁稍難。以次防閑亦甚，尤便營別。即令別放，諸群不得相交。非直發引之不難，忽有不虞追喚亦易。諸將軍立營，驢馬各於所管地界放牧。如營側草惡，使擇好處放。仍與虞候計會，不使交雜，各執本營認旗。如須追喚，見旗疾知驢馬處。所謂諸軍驢馬牧放不得連系。每軍營，令定一官專檢校逐水草，合群牧放，仍定一虞候果貂專巡諸營水草。令各分界牧放，不使參雜。

○四陣統論第九十六
四陣圖者，非古陣也。臣切見李筌纂聚諸家陣圖，但有形勢而已。其部位行列，精微尺寸，則莫能釋然。其名既多，其要則寡。臣因辯古陣之法，創造新意，別為四陣之施，可禦而變。因著論以明之。論曰：臣聞兵陣戰場，立功之所，不能規度以固法，何以取功決勝而定天下乎？是故結陣之術不可疏，疏則難應；不可密，密則難用。首欲棲，翼欲輕，腹欲實，尾欲正。棲者不可使過，輕者不可使淩，實者不可使不應機，正者不可使不知便（即變）。今之所定四陣者，十萬人之正陣也（人數之多少臨時增減，此非執蓋此十萬人為準則焉）。每一陣，步兵七萬，騎兵七萬，以為常準。但四陣更變，各隨所便而用之爾。每步兵一人占地兩步，騎兵一人占地四步，取其出入輕各受敵。夫四陣我應之法：若敵為彎陣，我以飛鶚陣應之；敵為直陣，我以重覆陣當之；敵為突陣，我以長虹陣當之；敵用兵四面圍我，我以八卦陣當之。此所謂應敵者也。其逐校所動，各因敵之去就焉。善結陣者，先結人心。何謂先結人心？賞罰明也。欲士伍應變之精熟，在日月數習之。不能教陣者，是舉其師伍與敵也。夫孔子雲：以不教人戰，是謂棄之。此之謂也。雖萬變之機，不能精於陣戰之事，與愚者同也。然善戰者不陣。騎兵也，一部謂之五百；步兵也，部如騎之數。

○飛鶚陣第九十七
前校首騎三陣一十部，合成五千騎。一陣一部，長一百四十步；第二陣四部（左右各只一隊，大陣中並同），長一裏二百步（計五百六十步）；第三陣五部，長一裏三百四十步（計七百步）。前校項兵三陣，步兵二十七步，合一萬三千五百人。第一陣九部，長一裏二百七十步（計六百三十步）；第二陣並第三陣亦如之。中校五陣，步兵九十二步，合四萬六千人。第一陣二十一陣（即部），長四裏三十步（計一千四百七十步）；第二陣、第三陣、第四陣亦如之；第五陣八部，長一裏二百步（計五百七十步）。後校尾兵一直陣，步兵二十一步，合（舀計一千四百七十步）。左校爪騎二陣五步，合二千五百騎。第一陣二部，長一裏六十步（計四百二十步）；第二陣長一百八十步。右校爪騎亦如之。左校翼騎四陣，二十步，一萬騎。第一陣五部，長一裏三百四十步（計七百步）；第二陣、第三陣、第四陣亦如之。右校翼陣亦如之。前校首騎三陣之中，兩處各虛六十八步，計一百三十六步，在內虛實都厚三百四十步。前校項兵三陣之中，兩處各虛三、四步，計六十八步（一作一百三十步），虛實都厚三百七十步。中校五陣之中，四處各虛三十四步，計一百三十六步，虛實共厚三百六步。後校一陣，厚三十四步。右校爪騎二陣之中，一處虛六十八步，計二百四步，虛實都厚一裏一百一十六步。左校翼騎亦如之。前校之項前去首騎之末三百四十步，中校之首去前校項兵之末一百七十步。後校之首去中校之末，自前校首共之，到後校之並虛在內，共厚四裏二百二十步（計一千六百七十步）。左校爪騎居中校左校相接之地，中校稍前一百三十步。右校爪騎所居之地亦如之。左右校低於中校第二陣一隊，與中校相去各一裏四十步，統成一大陣，虛實共長八裏二百七十步，計三千一百五十步。

（圖缺）

○長虹陣第九十八
前校三陣，步兵三十七部，合一萬三千五百人。第一陣九步，長一裏二百七十步（計六百三十步）；第二、第三陣亦如之。中校五陣，步兵九十二部，合一萬六十（作千）人。第一陣一十九部，長三裏二百五十步，計一千三百三十步；第二陣二十一部，長四裏三十步（計一千四百七十步）；第三、第四陣亦如之；第五陣一十部，一裏三百四十步（計百七步）。後校一陣步兵二十一部，合一萬五百人，長四裏三十步（計一千四百七十步）。右校沖騎二陣八部，合四十騎。第一陣五步，左右各抵隊，長一裏三百四十步（計一千步）；第二陣亦如之。第三陣六部，長二裏一百二十步（計八百四十步）；第四陣亦如之。左校四陣，與左校同法。前校三陣之中，二處各虛三十四步（計六十八步），左內都厚一百七十步。中校五陣之中，四處各虛三十四步，計一百三十六步，虛實都厚二百六步。後校一陣，都厚三十四步。左校沖騎亦如之。中一處虛六十八步，虛實都厚二百四步。右校沖騎亦如之。左校四陣之中，三處各虛五十八步，計二百四十步，虛實都一裏一百二十二步（計四百七十二步）。右校亦如之。中校之首去前校之末一百五十步，後校之首去中校之末一百二十步。自前校之首到後校之末，虛實共厚二裏六十步（計七百八十步）。自後校之首，左右校沖騎之末一百五十步。自左校沖騎之首到右校之末，虛實共厚一裏三百一十六步（計六百七十六步）。右校沖騎到左校之末亦如之。左右校角，各去中校角一十步，計二十步在內。左右校第一陣、第二陣，與中校齊頭（以向中校巡各一部為準，外府高於中校六十步），左右校角第三、第四陣，皆掩一百在中之後。統成一大陣，彎長七裏二百三十步，計二千七百五十步。

（圖缺）

○重覆陣第九十九
前校沖騎三陣，一十二部，合六十騎。第一陣六部，左右各抵一隊，長二裏一百二十步（計八百四十步）。第二陣亦如之。前校四陣，步兵三十五步，騎兵八部，兵四十三步，計步、騎各二萬一千五百人。第一陣步兵九部，步騎兵左右各二部，計一十三部，長五裏一百一十三步（計一千一百九十八之地各虛步，並步騎二處相接四步在內）；第二陣步兵九步，長一裏二百七十步，計六百三十步；第三陣與第四陣同法。第四陣步兵八步，長一裏二百步（計五百六十步）。中校四陣，步兵八十四部，合一萬二千人。第一陣二十一隊，四裏三十步（計一千一百七十步）。第二陣、第三陣、第四陣亦如之。後校一陣二十一步，合一萬五百人，長四裏三十步（計一千四百七十步）。右校四陣，騎兵二十部，合一萬騎。第一陣五部，長一裏三百四十步（計七百步）。第二陣、第三陣、第四陣亦如之。右校四陣，與左校同法。前校沖騎二陣之中，一處虛六十八步，虛實都厚二百四步。前校四陣之中，三處各虛三十步，計一百二步，虛實都厚二百三十八步。騎兵即虛六十八步，厚薄同數。中校四陣之中，厚薄之數與前校同法，無騎兵數。後校一陣，後三十四步。左校四陣之中，三處各虛六十八步（計二百四十步），虛實都厚一裏一十六步（計四百七十六步）。右校亦如之。前校之首去中騎之末二百步。自沖之首到後校之末，並虛在內，共厚二裏二百三十四步（計一千三百一十四部）。左右校於中校平頭，各相去四步，計八步。在內統成一大陣，長七裏三百五十八步，計三千八百七十八步。

（圖缺）

○八卦陣第一百
沖騎四穗各五部，每穗一部居中，中部則居於左右前各二處，各相去二十步，虛實彎長二裏二十步（計七百四十步，每穗各二千五百，計四穗並同）。居大陣角前，披掩左右，去大陣三十步，不系大陣厚薄之數。四陣並同法。前校四陣，步兵二十部，騎六部，共計六十四步，步、騎合一萬七千人。第一陣步兵七部，騎兵左右各二部，計一十一部，長二裏三裏五十八步（計一千五百八步，並部騎三處相接之地，各虛四步）；第二陣步兵七部，長一裏一百三十步（計四百九十步）；第三陣步兵七部，騎兵左右各一部，計九部，長二裏五十八步（計七百七十八步，虛法同前）；第四陣與第二陣同法。右左後校並同前校法。中校七陣，步兵二十八部，騎兵八部，共三十六部（部騎合一萬八千人）。第一陣步兵五部，騎兵右各一部，共七部，長一裏二百七十八步（計六百八十六步，並步騎二處相接之地，各處四步）；第二陣步兵五部，長三百五十步；第三陣、第五陣與第一陣同；第四陣與二陣同法；第六陣步兵三部，長二百一十一部；第七陣步兵二部，長二百八十步。前校四陣之中，三處各虛三十四部，計一百二部，虛實都厚二百三十八步。騎兵即虛六十八步，厚薄同數。左右後校並同前校法。中校七陣之中，六處各虛三十四步，虛實都厚一裏一百一十六步（計四百七十六步）。中校不常其地，觀四面敵人力攻之處則應之。別出騎兵八部，居大陣四角之內。每二部，第二陣後一部兩哨，指大陣相去五步，第三陣後一部同前部法（四面並同）。統成一大陣，每角前虛一百步，計四百步。在內徑三裏一百八十步，計一千三百六十步。四方並同。外環一十二裏三百一十三步（計四千六百三十二步）。如敵兵四面俱以沖騎力戰，大陣不可輒動。沖敵之進退，令無反自蹂踐我陣焉。

（圖缺）

○飛轅陣第一百一
飛轅陣者，非古陣也。臣切謂戎馬以沖突為利，因此寨以禦之。每一束，竿四條，每四條長六尺五寸，徑方一寸五分。前間一尺為槍頭側立（槍頭以好鐵為之），一尺為幹過竿，方八尺二寸五分。筍中間二尺近鉆，方一寸五分。筍後間八寸為幹，三寸為鉆（鉆亦以鐵為之）。其竿各相去七寸一分，鑿圓竅以扇之。其方兩頭，各露六寸三分。槍頭四條，每條長二尺五寸。內一尺為槍頭，一尺為幹（同前法），二寸五分入槍頭。方筍二寸五分，五分通過後以拴之。腳四度，每只長四尺，徑方一寸五分。搭腦筍入一寸，上間一尺通竿，方入二寸五分。筍中間一尺一寸，置槍頭，方入二寸五分。筍下間一尺一寸，陷雲頭筍二寸。令透底腳，各居竿高中安置。兩畔間各闊七寸一分，中闊一尺五寸七分。方二條，每條長四尺，徑二寸五分。穿腳兩頭，各露二寸，鑿竅各闊一寸五分，以腳穿之。近鉆，方一條，長四尺二寸五分，闊一寸五分。搭腦，方一條，長四尺，徑方以一尺五寸。雲頭，自四角起伏如車輞而起，闊一寸五分，厚三寸二分，彎長七寸一分。車通竿上用鐵鉤二，左右各一也。一照內而一垂下，以牛車挽之。如有所用，則眾車相鉤聯，周環如城，以拒沖突。欲戰則旋，拆開為門，內鉆強彎為守。行則剖之，止則聯之。每一車用步士一人禦之。其用兵器者，不限其數。或立營或據險，皆可用之也。

○相人第一百二
凡欲擢用，先須辯人形神肌骨之貴賤。且人神隱於中，形藏於身，氣發於外，先觀其形。夫山有美玉，草木滋茂；人有貴相，氣色豐潤。人雖處下品，顏色、形神、器度、動止與眾殊也。相有七等也：一曰看骨，二曰看神氣，三曰看肉，四曰看色，五曰看文理、黑子、赤子，六曰看毛發，七曰看星文。人相有十成：一曰神氣清，二曰五嶽齊，三曰笑語美媚，四曰聲色深沉，五曰須發無間，六曰詞語穩重，七曰接對無偽，八曰不欺信行，九曰為事正直，十曰風骨合度。此謂十成之相也。十成之人，其可信乎。經曰：七成八成，臣中（一作子）尊貴，位極人臣也。凡欲相人，先視其頭。頭者，五臟之主，四體之父，百體之母。頭面之間有五獄，有四瀆，有四骨。四瀆：鼻江，口河，目淮，耳濟。四骨：龍骨，神龜，驛馬，伏犀。平滿為頰，高成為嶽。入耳曰龍骨，入鬢曰驛馬。耳濟為將軍，左目後骨為日角，右目後骨為月角，圓為龍宮。鼻上天中曰伏犀，次兩邊溝，外神龜。額間後為中子，中子下高為龍角骨，主三公臺輔之骨。腦後為玉枕。此骨一十六般，並應頭面之主。且玉枕之相，自兩耳上中平為百歲。前頭後腦，前為星堂，後為玉枕也。其一○，卒軸枕。其二，六字枕。其三，連珠枕。其四，仰月枕。其五，覆日枕。其六，兩背日枕。其七，上下相背月枕。其八，如環日枕。其九，十字枕。其十，一字枕。其十一，左稍枕。其十二，右稍枕。其十三，垂露枕。其十四，雞子枕。其十五□，犀口枕。其十六，懸枕。如此者，皆公侯之相也。又若人之形也，魂居肝，魄居肺，誌居脾，精居命，神居心。故心有五輪，則目亦有五輪，五行各以居其位。且（一作低）觀其目，則知其心矣。是以心圓者上也，鈴次之，破地者主奸詐。夫心如月形者為盜，如弓形者主非命，圓者主事不虛妄之情。目多正視，主忠孝慈惠。心鈴形者屬火，能辯明禮義。目視重大回顧有常，聰明智慧。心破梯者，目視瞬息高下，主多作盜，言詞虛妄無信。心月形者，目視百回，高下屬水，水流急不還，少信行不忠孝，貶流在外而死。心如弓形者，目視左右高下方回，兼露白睛，必逐遠方，為子殺父，為臣殺君。至若解後如鬼神，有形而無骨，莽蒼無色，黃色亂翌，口葉舌尖，腸淺語薄，似歡不歡，似顛不顛，面毛半茸若有塵灰，腦發倒垂，鶴頭露結，忽行後視，神采昏茸，骨法不正如是者，皆極賤人也。

○金瘡統論第一百三
人為兵器所傷出血者，必甚渴。不可即與飲食，恐簇毛在吻，須幹食。食肥膩之物，無所妨害，貴解渴而已。不可多食粥，則血沸出，人必死矣。所忌者有八焉：一曰嗔怒，二曰喜笑，三曰大言，四曰勞力，五曰妄想，六曰熱羹粥，七曰飲酒，八曰鹹酸。此八者犯之，未有不死者矣。夫金瘡不可治之者有九焉：一曰傷腦戶，二曰傷天窗，三曰傷臂中跳脈，四曰傷髀中陰股，五曰傷心，六曰傷乳，七曰傷鳩尾，八曰傷小腸，九曰傷五臟。此九者，皆死處也。又曰金瘡不可治之者有四焉：一曰腦髓出；二曰腦破，而咽喉中沸聲啞，目直視；三曰痛不在瘡處者，此謂傷經也矣；四曰出血不止，前赤後黑，或自肌肉腐臭，寒冷堅忍，其瘡難愈。此四者，皆不可療矣。除此之外，復診其脈：脈虛細者生，數實者死，沉小者生，浮大者死。其所傷在陽處，出血過度，而脈微緩者生，急疾者死矣。

○治金瘡第一百四
金瘡方，右五月五日平旦，使四人出四方，於五里采一方草木莖葉，每種各半把，勿令脫漏一事。日午時，切碓搗，令極爛，仍先揀好石灰一斗同杵之。復選大實樹三兩株，鑿作十竅，令可受藥。然後實於竅中，緊築之畢，即以麻皮系之。用麻搗石灰，密泥，不令泄氣。更以皮纏定，令牢。到九月九日子時取出，陰幹百日，藥成。搗之，曝，令極幹，更搗，用絹羅之。凡有金瘡傷所出血，用藥封裹，勿令轉動，十日即瘥矣，不膿不腫不畏風。若傷後數日始得藥，須先用溫水洗，令血出即敷之。此藥大驗如神，預多合之，金瘡之要無出之者。治金瘡中風痙口不語方：赤箭一兩，桂心三分，防風三分，去蘆頭巴豆二分，去皮及心，然後研之極爛，用紙裹壓。又法：用吳茱萸半兩，湯浸七遍，焙幹微炒；天南星三分，炮令烈；白附子半兩，泡烈；朱砂一兩，水飛過；幹姜一分，泡烈；附子三分，去皮尖臍，泡幹烈；蠍半兩。主用右件搗羅為末，用釅醋三升熬成膏丸，如桐子大。每服三丸，不計時候，熬蔥酒下服後汗出為效。金瘡辟風止痛方：當歸半兩，銼微炒；川椒半兩，去蒂及開口者，微炒出汗；澤瀉半兩；芎一兩，附子一兩，去皮臍。右件搗藥羅為末，若金瘡有出瘀血，以溫酒調下一錢，日三服。止金瘡出血不止方：龍骨一兩，銼微炒；芎一兩；熟幹地黃一兩；鹿茸半兩，塗酥灸，令微黃色，先須去毛；烏樟根三兩；突厥白一兩。右件搗羅為末，敷在瘡上，血即止。如服以溫酒調下二錢，日三服。金瘡內漏方：金瘡通內血者為內漏，而脅脹者不能食死。瘀血搏在於腹內，脈牢大者生，沉細者死。其方：以虻蟲三十枚，去翅及足，微炒；桃仁一兩，湯沉去皮尖雙心麩微炒；黃桂心一兩半；川大黃三兩，銼碎微炒；水蛭三十枚，微炒黃。右件為末，每服二錢，用童子小便一鐘煎至五分溫，和滓服。日五服，夜三服。如卒無小便，用水並酒代之。服訖，然後以胡粉散敷上瘡。胡粉方：粉二兩，幹姜二兩，生栗子二枚，陰幹去皮，為末敷瘡上，即痊矣。出箭頭方：蜣螂自死者一枚，土狗子三枚，婦人發灰少許。右將蜣螂去殼，取其白肉，與二味同研如泥，用生油塗中箭處，則如膏藥。俟肉做癢，即以兩手蹙之，其箭自出。出骨中箭頭方：雄黃一分；蜣螂一分，研石灰末一分，牛糞火燒之，令赤色；葳靈仙一分；朝牡鼠一枚，去頭取血。右為末，入鼠血，並煉蜜和丸，如黃米大，內瘡口中，其箭鏃不拘遠年自出。出肉中箭頭方：巴頭一枚，去皮；膩粉一分；砒霜少許；磁石半兩，細研；蜣螂一枚。右為末，以雞子清和丸，如菜豆大。先以針撥開瘡疥，用生男子乳汁化一丸，撥在破處上，用醋面紙封貼。常癢，癢極不可忍，其鏃自出也。多年者兩上，當年者一上即出。箭鏃出後服食方：牡丹皮半兩，鹽半兩，白斂半兩。右為末，每於食前以溫酒調下二分。中毒箭方：蘆根一兩；藍葉一兩；紫檀半兩；石灰末二兩，以牛糞火燒令赤。右為末，不拘時候，以藍葉葉汁調下一錢粥飲下，亦得。中毒前後皮肉瘀腫方：梨母子一斤，爛研去核；鹽麩子五兩，搗之，曝幹更搗，用絹羅之，去粗滓；綠豆三兩，炒熟；石灰末三兩，牛糞火燒令赤；藍子五兩；黃連三兩，去須獨顆；栗子三兩，生用；黑豆三兩，炒熟；大黃五兩；赤芍藥三兩。右為末，煉蜜調為膏。每服以溫酒下一茶匙，日三四服。刀槍破腹腸胃突出方：磁石三兩，燒紅醋，淬七次，搗碎研如粉；滑石三兩；鐵銹三兩。右為末，敷槍腸胃上。後別以磁石末用粥飲調下一錢，一日三四服。腹破縫補方：又若皮肉斷裂，剝取新桑白皮作線縫之，以新桑白皮裹之，又以新桑白皮汁塗之，極妙。小療但以桑白皮裹，便如筋斷後，亦封於上可以續之。傅毒箭及馬汁方：虻蟲大者去翼，於端午日收之，陰幹為末，每服一錢，撥破瘡口，以藥傅之；然後醋面糊紙靨子貼之，即出毒也。又方：石灰末二兩，以牛糞火燒令赤色；密佗僧一兩，黃柏半兩，銼；膩粉一分。右為末。每用，先以鹽水洗瘡，後用藥敷之，日一換之。

○疫氣統論第一百五
結營須避山川卑濕之地。其濕燥毒氣襲人口鼻者，則山瘴之虐癘生焉。又若寒暑之氣不節，夏寒冬燠，或夏傷於大暑，熱氣盛藏於皮腹之間，加以士卒之眾氣相蒸為溫臭，則時疫生焉。抑又所營之地，士卒不便水土之性、溫涼之氣，致陰陽二氣紊亂於腸胃間，則霍亂吐瀉生焉。斯之三者，眾氣生疾之地十有五六焉。故臨戎之際，得不預備之乎？

○治疫氣第一百六
時氣疫方：用茵陳二兩；大麻仁五兩，研如膏；豉五分，炒幹；常山三兩；梔子二兩；芒硝三兩，細研；鱉甲二兩，塗醋汁，令去裙■；杏仁二兩，湯浸去皮尖雙仁面炒，微黃色；巴豆一兩，去皮心炒，令黃紙裹壓去油，細研。右為末，合勻煉蜜和搗五六百杵，丸如桐子大。每服粥飲下三丸，或吐或痢或汗。或不吐痢或不汗，再餌之。若更不吐痢，以熱粥飲投之。觀其癥候加減。霍亂吐瀉方：桑葉一握，褊（一作篇）竹一握。右細銼末，用水一大盞服。山瘴虐方：常山三兩，烏梅二十七枚，甑帶三寸，獨顆蒜一枚，以酒二大盞作二服。初一服先未發時吃，次一服臨欲發時服。如不發即止。溫虐方：麻黃一兩，去根節；牡蠣粉一合（一作分）；蜀漆、甘草、犀角屑、知母，各半兩。右為末，用水兩大盞，慢火煎一盞半去粗。分為三服，早起午初夜服之。

○治皸瘃第一百七
士卒涉水蹈冰，蒙犯霜雪寒風，一切淩凍所苦，或失於飲食，肌體虛勞，故頭目手足皸瘃也。冶手足皸瘃血出方：豬胰洗之立止。手足皸瘃方：右取川椒四合，以水煮之，去滓傾出，令燥。須臾復浸幹，即塗羊豬腦髓尤妙。涉水冒霜，手足凍裂方：又取菱葉濃煎汁熱，洗之即愈。手足凍裂成瘡方：右以羊髓熬成膏油，入炒，黃丹攪勻，令搽塗之，三五次即愈。手足指節皸裂欲墜落方：萊州青石作器物者，以刀子細刮取末，欲落指節尚柱文縷微連，便以石灰末厚覆其上，以帛子系纏之，其痛即止，其指十日即復安矣。

○禳厭第一百八
厭敵兵法：中夜設於北斗，不致酒脯，焚香為祭，藉用白茅，用五色彩為幣。大將北面再拜禱祝，以所祈之事三奠而止。伐陰木之枝為六甲符，符中書六甲名。祭罷以為六囊，各盛一符。即以本旬符囊系於旗纛內，勿令人覺之。遂舉而止，敵人當自駭走矣。厭疫法：大疫，當取虜獲首級不計多少，於上風焚之。人疫大盛，則有用此法，疫少亦假用之。令其煙氣沖襲（一作疫）者經時撤去，可以辟厲氣矣。厭王氣法：敵之王氣久而不衰者，觀其氣王於何方，當六甲旬首正子時，於營中月空上環三九步，以朱畫八卦壇位，成三界，其內畫十二辰及月將之名，東西南北相去數步。取蒼狗白雞各一隻，大將披素服，右手仗劍，左手按二畜，北面立，默誦敵將名氏，即斬之，埋於氣旺之方，深三尺，氣衰則去之。厭敵將法：敵將之命厭於我（命者，謂五行細人密構其敵將之命也，當合生年月日時也），我即以所旺相之色可以克彼者，隨所旺月日及時，密制克之（所旺日時，假令敵將火命王，我則擇火日水時為黑道休省之，勿令他人見）。戰陣當以皂旗為沖（它者仿此。）厭鳥伏兵法：夜伏兵於林薄，慮禽鳥驚啼者，當以朱書十幹之號，有十二辰之名、十二月之號、十二歲之號，有二十八宿之號，懸於巢上林上，則禽自不驚啼，而兵可伏矣（幹謂從甲到癸，辰謂從子到亥，月從陬到塗，歲從攝提格到赤奮若，星從角到軫也）。

○相馬統論第一百九
夫馬之初生無毛者，能行千里；先舉一足者，行五百里。但數其筋得十，即凡馬也；十一、十二者，五百；十三者，千里；過十三者，天馬也（一作枝）。毛起腕上者，六百里。腹脊上下平者，百里。五項圓者，五百里。眼中如童兒並坐者，二百里。腹下有黃筋者，五百里。耳根下生角，長一寸者，三百里；二寸者，五百里；三寸者，一千里。尿射過前腳者，五百里。項如渴烏者，一千里。如初生而七日不能行，才行便能飲水者，千里之駒也。放尿舉足者亦然（一作前）。腹下毛逆生者同。芝蘭孔中有毛長一寸，此駑馬也。鼻中金字者（金一作人）十八歲，四字者八歲，八字者四歲。鼻上赤者二十歲，鼻上青者三十歲。鼻上如有公王字者，二十五歲。眼圓有旋毛者，三十歲。目下不滿而白精多者，此多驚也。目白不深，唇不覆齒，口小又淺，不健食。齒參差不相當，難馭。齒欲得上鉤者好也。凡馬頭欲如側摶，耳欲得厚小。左耳卻，害主；右耳卻，不入陣。眼圓欲得滿睛，弩肉滿身，額前錐毛欲得濃盛，鼻欲得大，唇欲得緩，上唇欲得下中，口欲得紅並方大，舌欲得（一作如）懸鉤，面欲藏，骨隹欲寬，胸欲廣，雙肋欲得分明，蹄欲得厚，膝欲得開，腹欲得垂，陰欲得小，肚欲得方，┩肉垂足，足後欲得無毛，尾欲得毛散，尾核欲得長齊於梁骨，尾林欲得粗，汗溝欲得深，膊際橫文欲得分明，脊欲得平，身欲得短，毛欲得細而突（一作笑）。如是者，馬之要相也。

○馬忌第一百一十
石灰泥槽損馬，不得繫馬於門上。令落駒養獼猴於坊內，辟患並去疥癬。戊寅日及庚寅時，不得作廄，作之者不及一年凶。丙寅日不可出入馬，三年人馬俱死。申日不宜取馬，必死。戊午、庚子之日不取，並忌入廄，大敗。凡養馬作廄之法，當擇時日之良，而知所忌之凶矣。

○馬毛利害第一百一十一
若馬或白點入口者，名的盧。目下有橫毛者，名死泣旋。毛在吻後者，名禦褐。白馬黑鬃，鞍下有回毛者，名負屍。腋下有回毛者，名挾屍。左脅下有白毛直上者，名曰帶劍。汗溝過尾根者，踏殺人。腮上有旋毛者，名目圍。或後足左右白者，或馬渾身白而四蹄黑者，或從前膊外從項去到夾腮應有毛旋者，或毛旋在項者，或爪黑面白者，已上馬毛病者，不利主也。或馬前兩甲膊後近低處毛旋者，能行五百里；後膊近前低處毛旋者，行七百里；後前膊到喉中間有旋毛者，名印綬，能行千里，無益主也。

○治馬金瘡藥第一百一十二
馬中金瘡，腸胃突出方：芍藥、黃耆、當歸、芎、白芷、續斷、鹿茸、黃芩、細辛、幹姜、附子。已上各三兩，右為末，先將酒令醉服五分，七日三服，稍加到方寸立愈。

○治馬雜病第一百一十三
灌馬方：春夏用白礬，秋冬用郁金、芎、當歸、大黃、升麻、黃連、細辛、幹姜。已上各一兩，右為末，入湯中，以酒調灌之。啖馬方：郁金、大黃、甘草、山梔子、貝母、白芍藥、黃芩、秦膠（一作艽）黃柏、黃連、款冬花、知母、桔梗、槁本等，分為末，右用油並蜜和啖之，每足二兩。治馬瘟方：右以獺肝肚肉去糞煮汁灌之。治馬肚熱結寒顫不食方：黃連末二兩，白蘚皮末一兩，油五合，以臘豬脂四兩、白水一升半調下，牽行拋糞立效。治馬卒熱肚結欲死方：以藍汁二升，並水二升同灌之，立效。治馬迨起方：又取壁上多年石灰細研羅，又用油調二兩灌之，立效。治馬黑方：忽臥不起，汗流如珠，肉顫氣喘者，嘗汗淡不死，汗咸即死。以人腳下汗襪，以水二升洗，取汁灌之，立瘥。治馬不進水草方：芒硝一兩、人駱半升。已上和郁金散灌之，並刺帶血出一升。治馬傷水方：又以蔥鹽油相和，搓成團子，納鼻中以捉馬鼻，令不通氣，又待眼中淚出，即止。治馬傷食方：右以生蘿蔔三五個，切作片子啖之，立效。治馬喉中腫方：軟物裹刀子，露一刺咽喉，令便瘥。又方：以幹馬糞置瓶中，將頭發蓋之，以火燒煙出，薰馬鼻中，立瘥。又方：以豬脊邊脂，伴發燒薰鼻中，立效。治馬草結方：以白礬末，分為二，兩服。每服和水，飲後即啖之，神效。又方：以手撚令銷，如不銷，火燒掃帚柄築之，效。點馬眼方：青鹽、黃{廠瓦}仁、馬牙硝，已上各等分細研，用蜜煎，以磁瓶盛水，慢點之。治馬疥瘡方：臭黃臘月豬脂，煎令發銷，及熟塗之，立效。治馬瘡方：以齒莧石灰同搗，令習搗作餅子。候曬幹，復搗為末。先以口含水洗凈，用藥貼之。治駒兒肚瀉方：以槁本為末，將大麻子研汁調三錢灌下，便效，次將黃連末、麻子解之。腸藥方：莨菪子、烏頭、芫花、茱萸、扣眷、蒼術、木鱉子、葶藶子，右等分為末，每咀用半兩，以醋面椒蒜煎為膏治之。

○天時統論第一百一十四
天時者，兵家之主也。若夫星辰變見，雲氣聚散，六壬旺相，遁甲休咎，風露雷雨之所動作，陰陽晦明之所啟閉，鼙鼓之震響，禽鳥之示情，通天地鬼神之心，開勝敗休咎之兆者，其道何也？臣切謂天地之道，大正也。夫陽為實，陰為虛，實有常而虛不常也。法其實者，政令之謂也，政令一定之象也；法其虛者，權智之謂也，權智應變之象也。動以虛實為用者，天地之正（一作身）道也。是以知政令權智之所設，能應於天地者，此之謂大順也。或天地示其災變，我以順應之；示其吉祥，亦以順應之。是以順應正也。如能以順應正，行師豈有敗乎？雖然，黑（一作雲）氣出壘，赤氣臨軍，六窮起風，三形生霧，皆為敗象。當其時，茍能觀其兇變，修政謹身，卜地遷營，應天揆日，恭受譴戒（一作恕）而警省焉，此可以易兇為吉矣，斯乃以順道應天者也。臣今所列時日雲氣歷象之間，其占候既不一，在乎用兵者因其時擇而用之也。若能善服人心，以順天地之情，和陰陽之性，使災咎不見，率由政令、權智之得其道也，又何暇審占天時以為候哉！

○出軍日第一百十五
月殺、月虛日，利命將出征。又曰：十二月中各有出軍吉兇日。正月戊辰、丙子、庚午、辛卯、戊子、壬辰、丙辰、丙申，二月丁卯、辛卯，此是九丑日，它月皆不犯。三月甲子、乙丑、戊辰、己巳、丙辰、庚申，四月丁卯、己卯、辛卯、癸卯（一作丑），五月丙申、戊戌、庚戌、庚申、壬戌，六月辛未、己未、癸未、庚寅、丙申、辛卯、壬寅、庚申，七月乙丑、乙酉、己酉、丁巳、癸丑，八月庚午、癸酉、壬午、丙午、戊午，九月癸酉、乙酉、丙申、丁酉、壬寅、己酉、甲寅，十月己酉、甲寅，已上用皆吉。十一月、十二月九丑、八魁、無翹、大禍、反激、天賊、天門、四不出、六絕、血忌、大敗諸日，今悉刪而去之，不在此十二月吉日（一作月）中。唯犯九丑大兇。一說雲，天乙絕氣日，不可出軍攻戰：正月、六月、二月、七月、三月、八月，以次周十二月。一說雲，六窮日不可出軍：初九、十九、二十八。一說雲，天門日亦謂之往亡，不可出軍：正月初七日，二月十四日，三月二十一日，四月八日，五月十六日，六月二十四日，七月九日，八月十八日，九月二十七日，十月十四日，十一月二十一日，十二月三十日。若有急難，擇時吉辰而動，不用此日可也。

○四戰圖第一百十六
（圖缺）

○孤虛第一百十七
一人已上用時孤虛，萬人已上用日（一作月）孤虛。日內如或賊不在虛上，我已得其便地，即用旬孤虛。若復逼迫，不得用孤虛之位，背建向破。假令卯為建，則酉為破是也。用日孤虛：子日亥孤巳虛，丑日子孤午虛，寅日丑孤未虛，卯日寅孤申虛，辰日卯孤酉虛，巳日辰孤戌虛，午日巳孤亥虛，未日午孤子虛，申日未孤丑虛，酉日申孤寅虛，戌日酉孤卯虛，亥日戌孤辰虛。用時孤虛：以時為主，方位並同。用旬孤虛：甲子背戌亥擊辰巳，甲戌背申酉擊寅卯，甲申背午未擊子丑，甲午背辰巳擊戌亥，甲辰背寅卯擊申酉，甲寅背子丑擊午未。背者為孤，擊者為虛也。用孤虛之時，須觀年月所建（一作見），兵刃如山，何可為則。如或敵在虛，久戰而不敗者，切不可引退，但並力擊之，必勝矣。故兵法曰：背孤擊虛，一女子當五丈夫。此之謂也。

○九勝法第一百十八
黃帝曰：行兵要背天目，向地耳。甲子旬天目在庚午，地耳在戊辰。甲戌旬天目在庚辰，地耳在戊寅。甲申旬天目在庚寅，地耳在戊子。甲午旬天目在庚子，地耳在戊戌。甲辰旬天目在庚戌，地耳在戊申。甲寅旬天目在庚申，地耳在戊午。

○地兵法第一百十九
（愚謂地兵者六丙耳，丙為天氣，故不可觸也）

太公曰：凡行兵向陣，勿可犯地兵，將軍忌之。甲子旬地兵在寅，甲戌旬地兵在子，甲申旬地兵在戌，甲午旬地兵在申，甲辰旬地兵在午，甲寅旬地兵在辰。

○黃幡虎尾第一百二十
凡戰背虎尾，向黃幡，吉。午戌歲黃幡在戌，虎尾在辰；子辰歲黃幡在辰，虎尾在戌；卯未歲黃幡在未，虎尾在丑；酉丑歲黃幡在丑，虎尾在未也。

○遊門第一百二十一
出兵攻敵，常須遊門。正月天門在申，百死在酉。二月天門在酉，百死在戌。三月天門在戌，百死在亥。四月天門在亥，百死在子。五月天門在子，百死在丑。六月天門在丑，百死在寅。七月天門在寅，百死在卯。八月天門在卯，百死在辰。九月天門在辰，百死在巳。十月天門在巳，百死在午。十一月天門在午，百死在未。十二月天門在未，百死在申。

○八卦第一百二十二
一日從艮擊坤，二日從震擊兌，三日從巽擊乾，四日從離擊坎，五日從坤擊艮，六日從兌擊震，七日從乾擊巽，八日從坎擊離。一日、十一、二十一日同前例擊之，每到十日、二十、三十日，並軍忌，不可用之。

○五姓第一百二十三
角德在巳，陽子陰午，生氣卯，死酉，刑禍申。羽德在申，陽子陰午，生氣子，死午，刑禍丑。徵德在未，陽午陰子，生氣午，死子，刑禍未。商德在亥，陽子陰午，生氣酉，死卯，刑禍午。宮德在巳，陽子陰午，生氣子，死午，刑禍亥。以生氣擊死氣，以陰擊陽。

○天罡第一百二十四
舊說曰：天罡加孟神在內，加仲神在門，加季神在外。凡在所用，以天罡加地戶，可以入山林，設伏兵。以天罡加天門，可以攻敵。以天罡加酉，隨便伏匿，可以探敵事，他人不覺知。以天罡加子，天地所通，吉候也。天罡加丑，天地不（一作小）通，以為吉事，不可以私忿、興兵、征伐、遠行，三十里止舍吉（一作兇）。天罡加寅，天地慶悅，舉小事吉。天罡加卯，天地開格，不可舉眾。天罡加辰，天地初呼，不可侵人國界，守己地則敵人不能攻之。天罡加巳，天地神佑，無憂患，但進兵入敵境逢敵則止營勿與即戰。天罡加午，天地初起而縱橫之時，兇。天罡加未，天地小通，宜小心，行賞賜，撫將校，慎兵馬，如是吉，反是兇。天罡加申，天地不遠揚兵，堅壁設備吉。天罡加酉，天地關無路，若出兵中道奔亡，遇敵即敗，大兇，宜守營自備。天罡加戌，天地返逆，吏士謀殺主將，主將備之。天罡加亥，天地迫無路，行者止。占戰鬥：天罡加孟（孟謂寅申巳亥是也），利力戰；加仲（仲謂子午卯酉是也），主客傷；加季（季謂辰戌丑未是也），利客，勿迎戰，從去之。占卒聞敵出軍：加孟不出，加仲半出，加季全出。占卒聞敵罷軍：加孟不罷，加仲及季俱罷。占聞憂：加孟不足憂，加仲小憂，加季大憂。

○雷公第一百二十五
（雷公者六庚耳，庚為天刑，故不犯。又庚乃百神聚之方）

攝殺六律曰：雷公，將軍在午遊庚，領十二月將及風伯、雨師，其所在之處，群臣響應而到。若出軍布陣立營，則雷之所處，慎不可犯之，主敗軍殺將也。甲子旬六庚在午，甲戌旬六庚在辰，甲申旬六庚在寅，甲午旬六庚在子，甲辰旬六庚在戌，甲寅旬六庚在申。

○十二將第一百二十六
用起天一以將兵，大捷（一作樓），辟地千里，敵畏服。用起六合以將兵，主得子女玉帛。用起青龍以將兵，大勝，得敵之邦國府庫。用起大陰以將兵，士卒怯怖。用起天後以將兵，不戰自敗。用起大常以將兵，無功。用起騰蛇以將兵，士卒驚駭，上下相克，多傷。用起朱雀以將兵，士卒驚恐，或妄作口舌。用起勾陳以將兵，士卒敗，車馬折傷。用起玄武以將兵，軍多亡遁，戰不利。用起白虎以將兵，師敗無救援。用起天空以將兵，士卒死亡，為敵所欺詐。說曰：天一者，人皇之靈也，上潛精而為星，在紫微宮，下遊十二次，則居己丑，主慶賀事。治大吉、小吉，臨甲乙寅卯。假令天一治大吉、小吉，而臨甲乙寅卯是也。餘皆例此。兇神將騰蛇者，飄風之精也，居大陽之丁巳。雷公六律曰：天一奉車都尉，兇神也（一作而），大小殺，並主憂驚。朱雀者（一作星），月之精也，居大陰之丙午。雷公六律曰：天一羽林下為霹靂，兇將也，主刑戮口舌。六合者，大陰之精也，居少陽之乙卯，吉將也。雷公六律曰：天乙光祿大夫，主和合吉事。勾陳者，雷電之精也，居大陽之戊辰。雷公六律曰：天一大將軍也，兇將也，主戰鬥多傷敗。青龍者，大陽之精也，居少陽之甲寅。雷公六律曰：天一左丞相，吉將也，主喜慶事。天後者，水之精也，居大陽之癸亥。雷公六律曰：天一彩女也，吉將也，主蔽匿事。大陰者，金之精也，居少陽之辛酉。雷公六律曰：天一禦史中丞，吉將也，主陰私事也。玄武者，北方七星之精也，居少陰之壬子。雷公六律曰：天一之後將也，兇將也，主逃亡、離別、盜賊，若與風伯、雨師二神並，必有盜賊。大常者，土之精也，居少陰之己未。雷公六律曰：天一大常卿，吉將也，主財帛。白虎者，西方七星之精也，居少陰之庚申。雷公六律曰：天一逆尉也，兇將也，主囚禁骸骨。天空者，鬥魁之精也，居少陰之戊戌。雷公六律曰：天一宜師（一作日直），兇將也，主欺詐事。

○三九第一百二十七
一九、榮、衰、安、怨、成、壞（一作敗）、友、親，二九業、榮、衰、安、怨、成、壞（一作敗）、友、親，三九貽、榮、衰、安、怨、成、壞（一作敗）、友、親。大將軍將有事，即預揆己所生之日，以月將推之為命宿（一室、二奎、三胃、四壁、五參、六鬼、七張、八角、九亢、十心、十一牛、十二虛）。第一命宿，次榮、衰、安、怨、成、壞、友、親之類。一九之法，次以業宿為準，前三九周二十七宿而推之（假令大將生於五月五日，胃宿為第一命宿，三昴為榮，三畢為衰，四觜為安，五參為怨，六井為成，七鬼為壞，八柳為友，九星為親。次為一九之法，十張為業宿，後起之為首，餘皆以類推之。然於三九，他皆仿此也）。設或值命、業宿值日，宜舉號命（一作令），數習士馬，建立營寨吉。榮宿值（一作吉）日，攻之取戰吉。衰宿值日，所作兇。安宿值日，移兵遷寨吉，餘兇。怨宿值日，惟利結交於諸侯及延納賓客，餘兇。成宿值日，設權詐及禳厭吉。壞宿值日，宜大舉師旅討伐叛逆，及鎮厭咒咀皆吉。友宿及親宿值日，備藥餌，治軍病，犒勞宴賞。此三九之用也。茍欲求其值日之法，即以二十八宿本值之日配於大將軍命業胎宿之次，以定吉兇之後，以七元甲子起之。第一虛宿值大陽受日（房、星、昴值示大陽受日，他皆仿此），是謂天元甲子。第二奎宿值木星受日（鬥、角、井所值同），是謂地元甲子。第三畢宿值大陰受日（危、心、張所值同），是謂人元甲子。第四鬼宿值金星受日（牛、亢、婁所值同），是謂鬼元甲子。第五翼宿值火星受日（尾、觜、室所值同），是謂江元甲子。第六氐宿值土星受日（女宿、柳、胃所值同），是謂河元甲子。第七箕宿值水星受日（軫、參、畢、壁所值同），是謂海元甲子。以二十八宿所值之內，足以見九宿之日。假令三月一日為五元甲子，即翼宿值火星受日，二日乙丑即軫宿值水星受日，三日丙寅即角宿值木星受日。以類次之，凡七元，起於天元，終於海元，周而復始。茍欲知其七元甲子之資次，當以長歷推之。凡見所值之宿可以配於三九也，行師者能以三九用日，五行用時，孤虛用地，雲氣星辰用天，沈機用人，未有不建拔世之功者也。

○六壬傳課第一百二十八
凡用六壬，若占利害之時，先以月將加正時。假令正月占，以正月合神登明為月將，卯時占以登明加卯。他皆例此。若占今日今時，而行四課之法。何謂四課？假令今甲子，先視甲上所見神為第一課，號曰日之陽。次視神本位上所見之神為第二課，號曰日之陰。次視子上所見之神為第三課，號曰辰之陽。次視此神本位上所見之神為第四課，號曰辰之陰。此謂四課。四課既畢，見有相克，取以發課。故《金匱經》曰：用兵當知刑克之忌。凡四課之內，上克下者，正月甲子日寅時用勝光是也。又有下克上者，二月丁巳日午時用從魁是也。兩俱克者，皆下以克上為用，上以克下為體也。下克上者，用兵之家憂深；上克下者，憂淺。自兩上克下以此為用，三月庚午日河魁是也。自有俱此以淺害深者為用，四月戊辰日丑時勝光是也。自有涉害俱深以先見者為用，五月己酉日戌時用勝光是也。自有上下俱不相克，以遙相克為用。《金匱經》曰：交俱不入當獨立。此謂遙見相克也。假令正月甲辰日寅時，即以正月合神登明加甲上，甲日見登明，水木不相克，辰上見大吉，二土不相克，登明本位亥上見傳送是金遙見，甲木即以傳送。此謂遙見克。他皆仿此。自有俱遙見克以比者為用，自有俱比以遙先見用。自有日遙相克神，神克日兩俱見，以神克時日為用，無神克者，乃用日克神為用。自有兩遙克日，亦以比為用。自有俱比以此先見者為用。先見為先後辰課。四課者自有無遙相克者，當以仰伏視之，此法為用。何謂仰伏視之？說者曰：西方白虎宿有昴星，主天獄也。剛日當從地下星仰望天上，隨所見神仍以為用；柔日當從天上昴星伏視地下，所見辰以此神本位為用；假令仰見大吉，即以大吉為用；假令伏視地下見午，以天上勝光。他皆仿此。所謂仰伏視為用也。昴星不可全信，以日辰上審之，剛日中傳辰後傳日，柔日中傳日後傳辰，自有八專日。唯有兩課見有相克，亦涉害深為用。無克日，剛日從日上陽神順數，柔日從辰上陰神逆數，皆及三神為用。何謂八專？甲寅、庚申、己未、丁未、癸丑辰同也。假令正月甲寅日寅時，以月將加時申上寅上見登明，此謂地上二神也，共見天下一神。假令正月甲寅日卯時，以月將加卯上寅上共見河魁，此謂一神臨二神。河魁本位上見勝光不相克，即以河魁為用。無相克，乃用逆之之數焉。順數法：假令正月庚申日戌時，庚與申共見從克，從河魁本位上見河魁，皆不相克，庚剛日當從庚申上起從魁順數之，及三神到戌上登明，即以徵明為用也。逆數法：假令正月己未日戌時，以月將加戌巳未共見傳送，傳送本位申上起河魁皆不相克，柔日當從傳送，傳送本位申上起從魁為始，逆數到午上得小吉為用。自有伏吟時，剛日用日上神，柔日用辰上神，皆前刑而後克，前破而後沖，以為三傳。《金匱經》曰：剛以日，柔以辰。不共言無相克也。剛日起日上神，柔日以辰上神為用。凡伏吟皆前刑後克，前破後沖。何謂刑？用寅刑巳，用子刑卯之屬也。何謂破？午無刑破子就卯，亥無刑破寅刑申之屬也。辰無刑破醜，酉無刑破子是也。自有反吟時，剛日以日（一作月）沖為用，柔日以辰沖為用，皆載沖而後刑，為三傳。何謂四沖？假令甲子日甲沖辛，辛上見天罡以為用，天罡而又反沖河魁，此為戰沖，然後刑未。何謂辰沖？假令乙丑日醜沖丙，丙上見登明為用，用登明而後破功曹，又辰沖太乙，此謂再沖，然後刑申。一雲反吟猶有諜課，發卦而後前沖後刑，《玉曆》詳之。凡加臨四課式，反、伏二吟皆須知發課之神，即三傳也。何謂三傳？假令小吉臨寅為用，即小吉為第一傳；小吉本位見神後，神後即第二傳；神後本位見太乙，太乙即為第三傳。所以三者象三正，四者象四時。能於傳課以求相克之神，斯足以見用兵之利害矣。《集（一作利）靈經》曰：用式之時，朝向南，暮向北，避歲月二建。說曰：甲乙日日入時，丙丁日夜半時，戊己日平旦時，庚申日巳時，壬癸日晡時（已上不可占也）。一云：正月、五月、九月卯，二月、六月、十月子，三月、七月、十一月酉，四月、八月、十二月醜。已上以天罡加之，增減式法。

○遁甲遊都第一百二十九
《璧玉經》曰：玄女言：寧可與人妻孥，不可示人遊都。欲知敵人，必決遊都之法。甲己日大吉，乙庚日神後，丙辛日功曹，丁壬日太乙，戊癸日傳送，皆以月將加時。聞賊時遊都加日辰，敵即到臨。一辰一日到臨，二辰後二日到臨，三辰已過矣。遊都旺相克日辰，凶益甚，囚死不克日辰，無以患。說者曰：吏神、奸神，一名遊都，吏在天一前，奸在天一後。奸在後，加日辰在我家年止謀我身。又說曰：以吏為遊都，以賊為虜都。其法同加日，皆不可出軍也。甲己之日，吏神申，賊神寅。乙庚之日，吏神子，賊神午。丙辛之日，吏神寅，賊神申（一作巳），盜神亥。丁壬之日，吏神巳，盜神申，賊神亥。戊癸之日，吏神申，盜神巳，賊神寅。說曰：申子辰功曹為天賊，亥卯未太乙為天賊，巳酉醜登明為天賊，寅午戌傳送為天賊。說曰：遊都將者，總獲天賊、天殺諸將；若加臨辰則立到；臨好鄉則不戰，有降兵卒；臨所畏，大戰，父子不相親，中外不相信；臨東方，兵凶；西方，兵威不可加；南方，利臨勒兵賜將士；加北方，利禦敵。凡為將皆須知是遊都，將不能知是者，與士位同耳。若欲都將之術，甲己之日大吉，乙庚之日神後，丙辛之日功曹，丁壬之日太乙，戊癸之日傳送。說曰：都將凡臨日辰而相克者，賊來疾速；加季，刺史，亦為來（一作求）；四孟神，不來（一作求）。若在天一，在一辰，一日來（一作求）；二辰，二日來（一作求）；三辰，三日來（一作求）；四辰，無賊來；後三辰，為過去。凡三都將所臨，賊在其下。說曰：欲知賊消息，往天耳聽之。天耳者，大吉、小吉是也。說曰：正時占大白入熒惑，賊來；熒惑入大白，賊不來。丙丁為熒惑，庚辛（一作申）為大白。說曰：天一加日，今到；天罡、小吉、太乙、神後加日辰，敵來至急。又曰：天罡加孟，言虛；加仲，賊來至半道；加季，即到。說曰：己在前賊不知處者，正時天目所臨，賊在其下矣。天目者，春氐，氐乙下；夏柳，柳午下；秋胃，胃辛下；冬女，女癸下。一說：神後為玄武，加日時，敵急到。說曰：宵聞敵，三刑加日辰，到急。三刑者，天罡、大沖、太乙也。又占敵，以月將加時天罡，或如房屋，或臨日辰，不可出軍，當逢剽掠。說曰：白虎、勾陳加到己地，聞應有己即為盜。或甲日，必有敵揚兵見血。騰蛇、朱雀，但驚恐耳。傳送加孟，敵肇發；加仲，半道；加季，即到。說曰：占聞前後有奸賊，欲知何所在者，以月將加時看大吉：大吉加子午，賊在大沖下；加醜未，在太乙下；加寅申，在傳送下；加卯酉，在從魁下；加辰戌，在登明下；加巳亥，在大吉下。勿避此等，必有傷害。聞有賊，用月將加時，便看大吉前在也。正時大沖、神後、太乙加日，賊在前；加辰，賊在後。說曰：甲己之日子為吏，亥為賊；乙庚之日亥為吏，酉為賊；丙辛之日寅為吏，巳為賊；丁壬之日巳為吏，申為賊；戊癸之日申為吏，卯為賊。占賊有氣，其賊必來；占死氣，賊不到。又此時言吉凶，以意消息之可也。

○五行勝負第一百三十
五行者，順五行所值之時日，以定主客之利害也。金日金時，無所害也，行師不遇敵，旗色上白；報兵馬事來（一作求），虛聲也。金日水時，若值申子辰日，忌申子辰時，當避之，行師不遇敵，旗色上黑；報兵事，事來則不到，見賊亦無戰，自相休解。金日火時，若寅午戌日，忌寅午戌時，避之，行師宜客，為我利乘敵未動，亟引兵擊之，旗色上赤；若敵先來攻，我不與戰；報兵馬事凶，急備之。金日木時，宜主，我不可往，旗色上白；敵來，堅陣待之，與戰必勝；報兵馬事，大吉。金日土時，不遇敵，亦無戰陣，旗色上黃；報兵馬事來，勿憂；若值子日子時，避之。火日火時，無所害也，不遇敵，遇亦不戰，旗色上赤；報兵馬事來，虛聲也。火日水時，宜客；報兵馬事凶，急避之；見敵若未動，則我先引兵赴戰，並力擊之，旗色上黑；若敵先來攻我，我則堅壁固守，不可應之。火日金時，宜主，不利往；敵來攻我，我舉赤旗，反往擊之，必勝矣。火日土時，亡所害也，見敵亦無害，旗色上黃；報兵馬事來，虛聲也。火日木時，亦相生不相克也，更觀時之衰旺如何：宜主，敵來攻我，則舉赤旗擊之，報兵馬事（一作來）。木日水時，亡所害也，不宜動作，事多不就，亦無戰陣；報兵馬事，虛聲也。木日火時，宜客，利速引兵赴敵，旗色上赤（一作黑）；若敵先來，不可應戰；報兵馬事凶，亦觀時之衰旺如何。值巳酉醜日，當忌巳酉丑時，避之。木日金時，宜客，利我速引兵擊之，旗色上白；若敵先來攻，利固守，勿與戰。木日水時，不遇敵，遇亦自退；旗色上黑；報兵馬事來，虛聲也。木日土時，宜主，若敵來攻，舉青旗擊之；報兵馬事凶（一作吉）。水日水時，無所害也，不遇亦自散，旗色上黑；報兵馬事來，虛聲也。水日火時，宜主，慎勿先動；若敵先來攻，當舉黑旗，放兵大擊之；報兵馬事，大吉。水日金時，見敵不為害，旗色上白；報兵馬事，虛聲也。水日木時，旗色上青；報兵馬事，虛聲也。水日土時，不可動眾，報兵馬事，安靜勿憂。夫土能克水，水又能決土也，更審時之衰旺如何：若敵來乘土，土旺，勿與戰；土衰，則又舉黑旗擊之。土日土時，無所害也，不可動眾，旗色上黃；報兵馬事，虛聲也。土日木時，宜客，利敵先動而擊之，旗色上青；若敵固守，勿與戰；報兵馬事，凶。土日金時，不遇敵，遇亦無害；報兵馬事，虛聲也。土日火時，主不可動，敵來攻勿與戰，戰者少衰；報兵馬事來，小有焚燒驚恐。土日水時，先觀時之衰旺何如，然後動靜焉：土旺宜主，水旺宜客，敵來氣旺勿與戰，衰則擊之；報兵馬事，凶。甲子、甲午金日，甲子、乙丑金時，丙寅、丁卯火時，戊辰、己巳木時，庚午、辛未土時，壬申、癸酉金時，甲戌、乙亥火時。乙丑、乙未金日，丙子、丁丑水時，戊寅、己卯土時，庚辰、辛巳金時，壬午、癸未木時，甲申、乙酉水時，丙戌、丁亥土時。丙寅、丙申火日，戊子、己丑火時，庚寅、辛卯木時，壬辰、癸巳水時，甲午、乙未金時，丙申、丁酉火時，戊戌、己亥木時。丁卯、丁酉火日，庚子、辛丑土時，壬寅、癸卯金時，甲辰、乙巳火時，丙午、丁未水時，戊申、己酉土時，庚戌、辛亥金時。戊辰、戊戌木日，壬子、癸丑木時，甲寅、乙卯水時，丙辰、丁巳土時，戊午、己未火時，庚申、辛酉木時，壬戌、癸亥水時。己巳、己亥木日，甲子、乙丑金時，丙寅、丁卯火時，戊辰、己巳木時，庚午、辛未土時，壬申、癸酉金時，甲戌、乙亥火時。庚午、庚子土日，丙子、丁丑水時，戊寅、己卯土時，庚辰、辛巳金時，壬午、癸未木時，甲申、乙酉水時，丙戌、丁亥土時。辛丑、辛未土日，戊子、己丑火時，庚寅、辛卯木時，壬辰、癸巳水時，甲午、乙未金時，丙申、丁酉火時，戊戌、己亥木時。壬寅、壬申金日，庚子、辛丑土時，壬寅、癸卯金時，甲辰、乙巳火時，丙午、丁未水時，戊申、己酉土時，庚戌、辛亥金時。癸酉、癸卯金日，壬子、癸丑木時，甲寅、乙卯水時，丙辰、丁巳土時，戊午、己未火時，庚申、辛酉木時，壬戌、癸亥水時。甲戌、甲辰火日，甲子、乙丑金時，丙寅、丁卯火時，戊辰、己巳木時，庚午、辛未土時，壬申、癸酉金時，甲戌、乙亥火時。乙亥、乙巳火日，丙子、丁丑水時，戊寅、己卯土時，庚辰、辛巳金時，壬午、癸未木時，甲申、乙酉水時，丙戌、丁亥土時。丙子、丙午水日，戊子、己丑火時，庚寅、辛卯木時，壬辰、癸巳水時，甲午、乙未金時，丙申、丁酉火時，戊戌、丁亥木時。丁未、丁丑水日，庚子、辛丑土時，壬寅、癸卯金時，甲辰、乙巳火時，丙午、丁未水時，戊申、己酉土時，庚戌、辛亥金時。戊寅、戊申土日，壬子、癸丑木時，甲寅、乙卯水時，丙辰、丁巳土時，戊午、己未火時，庚申、辛酉木時，壬戌、癸亥水時。己卯、己酉土日，甲子、乙丑金時，丙寅、丁卯火時，戊辰、己巳木時，庚午、辛未土時，壬申、癸酉金時，甲戌、乙亥火時。庚辰、庚戌金日，丙子、丁丑水時，戊寅、己卯土時，庚辰、辛巳金時，壬午、癸未木時，甲申、乙酉水時，丙戌、丁亥土時。辛巳、辛亥金日，戊子、己丑火時，庚寅、辛卯木時，壬辰、癸巳水時，甲午、乙未金時，丙申、丁酉火時，戊戌、己亥木時。壬午、壬子木日，庚子、辛丑土時，壬寅、癸卯金時，甲辰、乙巳火時，丙午、丁未水時，戊申、己酉土時，庚戌、辛亥金時。癸未、癸丑木日，壬子、癸丑木時，甲寅、乙卯水時，丙辰、丁巳土時，戊午、己未火時，庚申、辛酉木時，壬戌、癸亥水時。甲申、甲寅水日，甲子、乙丑金時，丙寅、丁卯火時，戊辰、己巳木時，庚午、辛未土時，壬申、癸酉金時，甲戌、乙亥火時。乙酉、乙卯水日，丙子、丁丑水時，戊寅、己卯土時，庚辰、辛巳金時，壬午、癸未木時，甲申、乙酉水時，丙戌、丁亥土時。丙戌、丁亥土日，戊子、己丑火時，庚寅、辛卯木時，壬辰、癸巳水時，甲午、乙未金時，丙申、丁酉火時，戊戌、己亥木時。丁亥、丁巳土日，庚子、辛丑土時，壬寅、癸卯金時，甲辰、乙巳火時，丙午、丁未水時，戊申、己酉土時，庚戌、辛亥金時。戊子、戊午火日，壬子、癸丑木時，甲寅、乙卯水時，丙辰、丁巳土時，戊午、己未火時，庚申、辛酉木時，壬戌、癸亥水時。己丑、己未火日，甲子、乙丑金時，丙寅、丁卯火時，戊辰、己巳木時，庚午、辛未土時，壬申、癸酉金時，甲戌、乙亥火時。庚寅、庚申木日，丙子、丁丑水時，戊寅、己卯土時，庚辰、辛巳金時，壬午、癸未木時，甲申、乙酉水時，丙戌、丁亥土時。辛卯、辛酉木日，戊子、己丑火時，庚寅、辛卯木時，壬辰、癸巳水時，甲午、乙未金時，丙申、丁酉火時，戊戌、己亥木時。壬辰、壬戌水日，庚子、辛丑土時，壬寅、癸卯金時，甲辰、乙巳火時，丙午、丁未水時，戊申、己酉土時，庚戌、辛亥金時。癸巳、癸亥水日，壬子、癸丑木時，甲寅、乙卯水時，丙辰、丁巳土時，戊午、己未火時，庚申、辛酉木時，壬戌、癸亥水時。

○戰位第一百三十一
《龍首經》曰：將欲出兵，初以木日聞事。謂四方舉兵及仇怨，皆是不利，我欲攻之日，必以火日火時行。火日出，出必火門。此謂父母與子除害，子為父母報仇。故以火日火時出行火門，慎勿出金門，勿合金神加年上（謂大將年也），言金木也。假令三月甲子從魁加戌，聞警事，甲木日也，到其行時，以丙丁日己午時往，為火時出，勝光太乙火門也，太乙又火時也。假令大將年加木，傳送加之，為（一作如）金神克其年也。西南抵申，又況從魁加之，為出金門也，則運不可金，大凶。太乙勝光加人年上，吉也。《龍首經》曰：諸欲（一作求）陳兵，必伺（一作同）向白虎。六甲為青龍，六丙為朱雀，六戊為勾陳，六庚為白虎，六癸為玄武。假令甲子旬，青龍在子，朱雀在寅，勾陳在辰，白虎在午，玄武在酉。大將處青龍，執法行刑，抵朱雀；將往來，抵勾陳；以白虎加敵人，伏勾陳，抵玄武。他皆仿此。白虎不以克大將軍年上之神。假令大將年立從魁，傳送加之，而甲子旬白虎在勝光，此克年上之神也。奎、婁向左，角、亢向右，北斗向柳，張權衡而從斗魁，陰攻陽。以河魁到大沖，陰也；以天罡到從魁，陽也。大吉攻小吉，是其當日加四仲，以陽攻陰，往攻大吉，是逆兵也。又不令青抵白，甲乙不可西行向攻，喪也。黑不可抵黃，言壬癸不可向四季鄉，可向羅攻。他皆仿此。又言春庚辛不可向南攻戰也，春戊己不可東攻也。立今日之神，起其後攻其前面，甲寅日後二在子也。又言天乙吉將加所攻之處也。今年上神往制所攻之神，及其上神，即擒敵矣。又不可攻有氣之神，後自為患。子攻父母，大逆天道，威不能強，必主折兵自傷。甲乙日北向攻焉，父母也，逆天之理，兵不成威，將受戮。南攻者，攻其類，眾人莫貴，還受其屈。西南攻者，其不勝，是自窮。東南攻者，此謂自攻也。攻四維，攻其所勝，大吉，有福。他皆仿此。首察於死生之理，謂神之後二通神。又重之以天乙之道，謂六壬癸之吉將也。故曰通於三天者，順鬥行，一也；攻所勝，二也；其後二之辰攻其前面，三也。十二月甲子將加壬，從戌攻辰，是後二也。大將年五十立卯，功曹臨之。甲子旬，白虎在勝光，不與將年上神相克也。東西攻辰地，攻所勝也。又有四將勾陳攻所勝之辰。年上之神，勾陳神，皆制所攻之鄉。若上之辰克下辰，是謂敵降。此又背胃、昴，攻房、心，隨鬥擊乃行政，一當百矣。諸欲戰鬥者，必以先為客，後為主人。先起者令下克上，後起者無令上賊下，謂勾陳所臨之辰也。若辰勝將則主人勝，客將勝辰則客勝主人。反此，兵雖強，上將必不勇也。

○八宮第一百三十二
八宮之地，結陣立營必居一焉，以順陰陽動靜之用。師之屯，致於東方。東方，震宮也，震之象，一陽在內，二陰在外，以陽為主將之位也。牙帳宜深，軍中利作樂，利先震其威聲，大將不可使敵見其刑爵（一作雀）殺罰，以甲乙日祭青旗，合戰之時大將不可暴露於外。師之屯，致東南方。東南，巽宮之象，一陰在內，二陽在外也，以陰為主將之位。牙帳宜深，大將宜（一作利）先宣明號令，慎其聲聞，以直以正，自近及遠，主將深隱，令出必行。師之屯，致於南方離宮也。離宮之象，一陰得中，二陽在外，以陰為主將之位。牙帳宜居中，大將利外嚴威號令，不可與人狎，使人望而畏之，內則虛以待賢者，利多禮明視為務，以丙丁日祭赤旗，出戰利處中不宜深隱，亦宜顯揚。師之屯，致西南坤宮也。坤之象，三位皆陰也。牙帳利於西南，戰將宜嚴厚寬順，以色容善馭為務，動不妄，順則吉，以戊己日祭黃旗，出戰及在營不利暴露於外。師之屯，致西方兌宮也。兌之象，一陰在外，二陽在內，以陰為主將之位也。牙帳宜近外，大將宜剛嚴肅政，多所決罰制斷，以順布澤，以庚辛日祭白旗，出戰宜近外，按部伍不宜深隱。師之屯，致西北方乾宮也。乾之象，三位皆陽也。牙帳利不常立其地，大將宜剛正圓轉，任其智慮，應變不窮，出戰之時不可使人知處，麾軍運動左右順用之。師屯，致於北方坎宮也。坎之象，二陰在外，一陽居中，主將之位也。牙帳利得中，大將宜柔容貌以禮接賓客，中多剛斷，運動不惑，以壬癸日祭黑旗，出戰之時利得中，不利暴露於外，亦不利深匿（一作慝）。師之屯，致於東北方艮宮也。艮之象，一陽居外，二陰在內，以陽為主將之位也。牙帳利近外，大將宜慎重敦厚，遊言勿聽，敵言勿驚撓妄動，出戰之時利近外指揮吏士。如是者，居其方而順性者善也。動靜與天地鬼神合，加之以不私於心，斯謂之善矣。

○占相兵臨利害第一百三十三
《金匱經》曰：戰不戰，視勾陳。勾陳克日則戰，與刑克必戰。甲子日刑在東方，傳送與從魁為勾陳臨甲，又相克，必戰鬥。勾陳上下相克，亦鬥。又曰：軍出時，大吉、小吉臨日辰，兩解不戰。他皆仿此。神皆合，戰。又說曰：鬥加孟，神在內，宜止；加仲，神在門，兩相傷；加季，神在外，宜出戰，必大勝。

○占兵已交勝負第一百三十四
《金匱經》曰：敗不敗，視六害。說者曰：酉戌相害，子未相害，午丑相害，巳寅相害，辰卯相害。假令本命在子，而小吉為白虎加之，此為見六害。以此將兵，今日戰將能此者，可校之戰矣。《龍首經》曰：先起為客，後起為主。先起不可下克上，後起不可上克下，謂初辰（一作陣）也。辰勝神將，主人勝；神將勝辰，客勝。說曰（一作假令）：三傳終始，見前三五後二四（一作之）有氣，天一之神臨主帥行年本命，或用起天一而治（一作值）有氣之鄉，玄武（一作都）立四死之地，則戰勝矣。若玄武臨日辰面遙光時，勿戰，必不利矣。用戰起雄，吉：春寅，夏巳，秋申，冬亥。用戰起雌，兇：春申，夏亥，秋寅，冬巳。一雲：都將旺相而臨死，賊勝；都將囚死而臨旺相，討賊者勝。審察之。說曰：決勝敗者，勾陳克都將，官軍勝；都將克勾陳，賊軍勝；都將三相加臨囚死，亦賊勝。說曰：將軍年克勾陳白虎，大勝；不勝者，勾陳克玄武，以攻之必克。說曰：將勾陳所軍神，往攻所制之神，勝。所攻之勝神與勾陳並氣，自下制其所臨之辰，是為敵降，必有大攻。說曰：初起者，欲勾陳下克上；後起者，欲勾陳上克下。辰勝將，將勝神，主人勝；神克將，將克辰，客人勝。幹克支，客勝；支克幹，主人勝。

○占伏兵第一百三十五
卯子申巳臨日辰，必有伏兵。此神旺相，與殺並，大兇，必血戰，伏兵發；必不與殺並，伏兵不敢發也。說曰：以聞事時鬥加季，有伏兵。說曰：幹傷者有伏兵；支傷者無伏兵；支幹俱傷必有伏兵，戰必不勝，大兇。

○占疑左右近地伏兵第一百三十六
若疑賊有伏兵在左右近地，欲知所在者，於鬥下求之。說曰：大吉過日辰，賊已出界；不過，未出界。

○占偷城及擄掠第一百三十七
說曰：以月將加時勝光、玄武，不可行襲人城壘、擄掠之事。以玄武所畏為厄會，木神為玄武，則庚申、辛酉勿須行。

○占疑有人謀己第一百三十八
《正時說》曰：日上神為己身，辰上神為他人，日上克辰上神，有怨恨。又言：辰上克日上神，將見騰蛇、白虎、魁罡，或在辰上見者，事成；非辰上見者，不成，但有意。說曰：欲知他人有所謀，假令七月時加寅，七月甲死於申，今復遇庚二生（一作王）金，逢一死木，是二人欲殺一人。他皆仿此。

○占災危第一百三十九
吉辰與良將並臨日辰及行年，勾陳制所欲出之辰之用，起陰傳出陽者，可出，必克，免難。《金匱經》曰：傷不傷，觀陰陽。說曰：今日是乙丑加一為不傷，將得天後為重，不傷。若神後加丑，從（一作可）魁加一，為傷人，為前二重傷，皆兇也。

○占野地立營止宿第一百四十
《金匱經》曰：怖不怖，視五墓。怖懼，墓加日辰，亦不寧。說曰：聞有敵兵，士卒行疲，日晚欲停此宿，運式占之。遇三刑加日辰，必不可停，敵欲來攻。三刑者，卯辰巳也。說曰：絳宮時宜止，登明勿留也。已止宿未定而心動眼，若吏士虛驚者，以月建此三字住。一雲：將加時，魁罡加日辰，急去之，夜必有賊來攻。一雲：大吉日急去不可止。一雲：辰上見大沖，有風雨；見神後、太乙，有盜賊。說曰：絳宮時宿，利在中；徵明時，利在前；玉堂時，利在後也。一雲：大吉幹日，急去，不可宿。說曰：辰巳見卯，夜有風雨。子巳加卯，有盜賊。帶旺相氣，即來；帶囚死氣，即不來。說曰：安營止宿，以月將加時，魁罡加日，軍夜驚，騰蛇、白虎臨日辰，軍載驚。一雲：魁罡加日，大將死。

○占渡關梁探賊第一百四十一
《金匱經》曰：兇不兇，視破沖。說曰：行年在歲月日時破沖下，皆兇也。日辰上神上相生，宜進。反此，宜止。說曰：命在一處日辰上罡光明，急去勿住也。說曰：聞此賊幹傷，或支傷，勿度或吉，度支幹俱吉。說曰：欲入賊營，視二門天罡、六合、大常、大沖、勝光臨之，可行。若出入見勾陳、朱雀、騰蛇、白虎，勿行，必為賊所擒。

○占星統論第一百四十二
臣謹按星經及諸傳記，凡諸星宿中外羅列周天，蓋隱見變化，下應人事，七曜往來，以為經緯，災變之作，實在於茲。凡為大將，不可不詳察星位，以占休咎焉。或興受命之術，或起敗亡之兆，鮮不由此矣。中宮大極，其一明者，大乙常居也，旁三星曰三公，或曰子屬。後四星，末（一作未）大星曰正妃，餘三星後宮之屬也。環之十二星，藩臣也，皆曰紫宮。前列直鬥口三星，隨此{辶丌}銳，微，曰陰陽，或曰天一。紫宮左三星天槍，右三星天，後十七星絕漢抵營室，曰閣（一作闖）道。北斗七星，所謂璇璣玉衡以齊七政。構攜龍角（杓，斗柄也。龍角，東方也。攜，連也），衡中南北，魁抗參首。用昏建者杓，杓自華蓋以西北（鬥第七星法，太白主杓者，鬥之尾為陰。又其用昏，昏陰位在西方，故主西南也）。夜半建者衡，衡正中州河濟之間（假令杓昏建寅，衡夜半亦建寅也）。平旦建者魁，魁海岱以東北也（斗魁第一星法，為日主齊，魁鬥之首，首陽也，其用在明，陽為明，德在東方，故主東北方也）。鬥為帝車，運於中央，臨利（一作制）四海（一作極）。分陰分陽，建四時，均五行，移（一作利）節度，定諸紀，皆系於鬥。斗魁戴筐六星，曰文昌：一曰上將，二曰次將，三曰貴相，四曰司命，五曰司中，六曰司祿。在魁中，貴人之牢（魁中四星曰天理四星，在斗魁中，貴人牢曰天理）。魁下六星兩兩而比者，曰三臺。三臺色齊，君臣和；不齊，為乖戾。輔星明近，主輔臣親強；暗小，主疏弱。杓端有兩星：一內為矛，招搖（近北斗者，天子星也，招搖更河三星，天矛、天鋒、天楯、招搖，一星也）；一外為楯，天鋒（遠北斗也，在招搖第一星也，名曰天鋒）。有勾圓（一作圖）十五星，曰賊人之牢。牢中星實則囚多，虛則開出也。若夫天一、天槍、天矛、天楯動搖，其芒角，則天下之兵戈大起也。東宮蒼龍，房、心（謂房、心戴角曳尾若龍也）。心為明堂，大星天王，前後星子屬。不欲直，直，王失計。房為天府，曰天駟。其陰，右驂。旁二星（旁一作房）鈐，鈐北星曰牽。東北曲十二星曰旗，旗中四星曰天市。天市中星眾者曰實，虛則耗。房南眾星曰騎官。左角，理（一作李）；右角，將；大角，天王帝廷。其兩旁各有三星，鼎足勾之，曰攝提者，直斗柄所指，以建時節，故曰攝提格。亢為宗廟，主疾。其南北兩大星，曰南門。氐為天根，主疫。尾為九子，曰君臣斥絕，不和。箕為傲客，后妃之府，曰口舌。火犯守角，則有陣戰。犯房、心，王者惡之。南宮朱雀，權、衡。軒轅為權，太微為衡。衡、太微，三光之庭。衛十二星，藩臣：西，將；東，相；南四星，曰執法；中，端門；左右，掖門；內六星，諸侯。其內五星，五帝座。後聚一十五星，曰哀烏郎位。旁一大星，將位也。五星順入軌道，司其出所守，天子所誅也。其逆入，若不順軌道，以所犯名之。中座，成形。中座者，犯帝坐也；成形者，成禍福之形也，群下之從謀也。金、火尤甚。廷藩西有隋星四，曰少微，士大夫。權、軒轅，黃龍體如騰蛇也。前大星，女主象。旁小星，禦者後宮屬。月、五星守犯者，如衡占。東井為水事，火入之，一星居其左右，天子且以火為敗。東井曲星曰戊；北，北河；南，南河；兩河、天闕間為關梁。輿鬼，則鬼祠事；中白者為質（輿鬼五星中白者為質）。火守南、北河者，兵起之象也，谷不登。故德成衡，觀成潢（日月五星不軌道也，衡太微廷也，觀占也，潢五潢五帝車舍也）；傷成戊（敗傷之先占成刑於戊也），誅成質（熒惑入輿鬼天質者，占曰大臣有誅也），禍成井（東方水事，火入一星居其旁，天子且以火敗，故曰禍）。柳為鳥喙，主草木。七星，頸，為圓宮，主急事。張，嗉，為廚，主觴客。翼為羽翮，主遠客。軫為車，主風。其旁有一星，曰長沙星，星不欲明；明與四星等。若五星入軫，兵大起也。軫南眾星曰天庫，庫有五車。車星角，若益眾及不具，亡處車馬。西宮咸池，天五潢，五帝車舍。火入，旱；金入，兵起；水，滂。水中有二柱，柱不具者，兵起。奎曰封犭希，為溝瀆。婁為聚眾，胃為天倉，其南眾星癐積。昴曰旄頭，胡星也，為白衣會。畢曰罕車，為邊兵，主弋獵。其大星旁曰小星附耳，搖動有讒亂之臣在側。畢、昴間為天街，其陰，陰國；其陽，陽國。陰，胡也；陽，中夏也。參為白虎，三星直者，是為衡石。參三星白虎宿中，東西直有以稱衡也。下有三星銳，曰罰，在參間之星也，上小下大（故曰銳，說曰：罰三星小邪列，無銳形），為斬艾事。其外四星，左右肩股（一作暇）也。小三星隅置，曰觜Δ，為虎首，主葆旅事（葆守也，旅軍眾，言佐忝伐芟除凶匿也）。其南有四星曰天廁，廁下一星曰天矢。矢黃則吉，白及青則凶。其西有勾曲九星，三處羅列：一曰天旗，二曰天苑，三曰九遊。其東有一大星曰狼，狼角變色，則多盜賊。下有四星曰弧，直狼。狼比地有大星，曰南極老人：星見，則天下治平；不見，兵起。常以秋分候之南郊。附耳星入畢中，天下兵起。北宮玄武，虛、危。危為蓋屋（危上一星高，傍二下，似蓋屋也），虛為哭位之事。東（一作其）南有眾星，曰羽林天軍（虛危一作營室。陰陽始終之處，際會之間常多奸邪，故設羽林為兵衛）。天軍之西曰壘，或曰鉞。旁一大星，曰北落，若微天（一作亡），軍星動角益稀，及五星犯北落，入天庫（一作軍），兵火起。火、金、水、犯之，尤甚。火犯，多憂兵事；水犯，憂水患；木、土犯之，軍吉。危東六星，兩兩而比，曰司寇（一作空）。營室為宗（一作清）廟，四（一作曰）離宮閣（一作闖）道。漢中四星，曰天駟。旁一星，曰王良，策馬，車騎滿野。旁有八星，絕漢，曰潢星。旁，江星，動，人涉水。杵、臼四星，在危南。瓠瓜，有青黑守之，魚鹽貴。南斗為廟，其北建星。建星者，旗也。牽牛為犧牲，其北河鼓。河鼓大星，為上將；左右者，為左右將。婺女，其北為織女。織女者，天孫也。是以聖人以春秋二百四十二年之間，日食三十六，彗星三見，夜明常星不見，夜中星殞如雨，皆書之。當時禍亂輒應，上下交怨，諸侯奔走，戰伐並興（一作與），不保其社稷者，不可勝數。是知玄象示變，吉凶之征也。凡為將者，不可不詳之也。

○日第一百四十三
無雲而日色昏晦者，主將不明也。或日月陰沉無光，不雨，或十晝夜不見日月者，此時不可妄委兵於人，大將不忠之象也。日色青，軍令削弱，吏士多陵正也。或日邊雲氣文成五色者，破軍殺將之象也，其大禍在二年之內。或赤雲截日如杵形者，兵將大戰血氣，先動者敗。或日月旁有物如枯樹，起兵者勝。或云氣如青衣人垂手在日西立者，所見之軍當有帝王，此勝候也。兩軍相當，日暈等者力均，曰殺將。抱且戴者，有喜，圍在於中者內兵勝，圍在於外者外兵勝。日弭（一作珥），拜大將，有兵在野。日有足白者，所臨破軍殺將。有背氣青赤色，曲而向外者，為背叛之象也，其將有二心。日背有缺，氣被直向外如山字者，兩軍相當，所臨者敗。軍兩相當，日有冠纓者，和解；抱截（一作戴），大喜。日外青內赤，則兩軍以和相去；日外赤內青，則兩軍以惡相去。日之氣暈，先至而後去，居軍勝。若先至先去，前有利後有病；後至後去，前病後利；後至先去，前後皆病，居軍不勝。見而去，其後發病，小勝，必亡功；見半日，上有功。暈（一作而）缺，兩軍相當，隨缺擊之，缺方敗。抱暈者隨抱暈，克。日背暈而珥外，軍凶。暈有青氣在外者，所臨克。日月背暈，兵陣不合。七日暈不解者，不可起軍。暈而背抱珥，及值而實之者，順從擊之，克。暈而兩珥，一在外，一在內，並有聚雲，不出三日，兩軍和解之，又有他軍圍城。凡有日暈制勝，近期三十日，遠期六十日。日下有雲氣如龍形蜿蜒者，凶。日鬥，有大戰，天下亂。日失行，凶。日月揚光，重輪，日五色，當之大吉利。日無光而赤暈，主將憂；黑暈，敗；白暈，驚。子日日食，兵起魏分；醜日日食，兵起趙分，忌六月、十二月兵動；寅日日食，兵起燕分，忌正月、七月；卯日日食，兵起魯分，忌二月、八月；辰日日食，兵起楚分，忌三月、九月；巳日日食，兵起宋分，忌四月、十月。午日日食，兵起韓分，忌正月、七月。未日日食，兵起齊分，忌六月、十二月；申日日食，兵起魏分，其禍最深，忌五月、十一月；酉日日食，兵起鄭分，忌二月、八月；戌日日食，兵起宋分，忌正月、七月；亥日日食，兵起秦分，忌四月、十月。夫日食之食向上者，不出九十日征伐；日食從下向者，百姓更有侵奪；日從旁食者，兵動鄰國。

○月第一百四十四
黃虹貫月者，兵起。月旁氣漸漸大者，不可攻城叩陣，宜屯兵以自守，敵來勿與戰。月旁氣細細從外侵輪，但攻城小戰，勝。月旁氣遠之，不得攻城，切宜堅自守備。或氣繞月而光明者，主人吉，但守勿憂外賊。或星在月背，城中兵欲敗走；星在月角，軍內有智謀之士，勿輕敵。月之下角有星，敵人潛入我軍，宜精守四門，詳別詐偽。或三星上下，在月之上下角，及在月背，用兵不利，攻城不拔。或三星俱在月背，攻戰（一作城）皆不利，軍中亦有失叛之事，宜精慎明察，恤撫三軍。或三星俱在月上者，攻戰不利。或三星俱在月形中，敵中兵亂，三日內降（月形中者，謂彎月之虛氣也）。三星俱在月中，敵中當有詐降，大造戰具，欲乘間大戰。月入太微出北座，若犯北座，則下謀上。月出房戶北，為兵亂；出房戶南，為兵敗喪。月暈七重在參、畢之間，兵大戰。辰星在翼，月犯之，大將死。太白入月，胡兵退。月暈，先起兵者勝。抱戴（一作負載）赤色，在外外克，在內內克。月暈之時，歲星、鎮星色暗則主克，若明勝。月暈太白，色暗主勝，色明客勝。月起房、箕，大風起。暈於參、畢，大兵起。軍出之時，卯食即凶。大星入月，色暗惡客敗，色明客勝。月暈赤色，客勝。月垂四珥，敵來攻。月帶四彗而出，密備奸人謀，主將不忠，兵大起。月在天獄中，吏士多犯禁。星貫月中，主將多淫亂之事，亦防奸人亂軍。兩月相重，吏士爭亂（爭一作大）。日月並見，將弱士強。月食，謀者不明。入井中者，兵起。月逼近太微者，大臣謀亂。月臨天獄者，從四邊周回食心者，大亂。食於八月九月者，敵兵勝。茍欲詳日月星辰之變，當以二十八宿之分野驗之，則知在於彼我也。

○雜星第一百四十五
福慶之星，其化者何？積天地淳（一作純）粹之氣也，精氣動而化之也。飛流之星，其化者何？五星之精氣也。五星有變，則精氣散而為妖星。是故《漢書》曰：天睛而景星見（晴者有赤方與青方相連，赤方氣連中有兩黃星，青方氣中有一黃星明也，三星相合而明則為景星者也）。景星也者，黃而潤澤，其伏無常，常出有道之國。茍或見於君上，此乃應天之兵，大慶之兆也。若在，當速自退軍，不可與抗也。或流星長四五丈，如龍蛇動搖者，大將凶。或白雲如車輪，下有流星旋入北斗者，主人當走。星有勃於招搖者，夷狄將亂。或流交於天心者，敵盛。或流衡、太白而過者，大將凶。或流星貫日而滅，敵凶。或流星貫於紫宮，備奸賊下謀上。流星前赤後青黑者，客軍敗。流星從敵上來立吾營上者，當有奸謀來說吾軍。流星尾長三尺輝然者，人主使也；赤色者，將軍使也。凡用兵攻其星見之所，則克也。流星色蒼白者為使，赤則有兵，黑則喪。星有曳光如匹練墜軍中者，星有色如血，及星有光奕奕，細碎墜軍中者，敵兵陰到，多殺傷。或星無尾，形色如橘，或有拖光如劍形墜軍中者，敵兵則猛，我必敗。或大星無尾狀如鬥，及火星狀如橘大而色黑，晝墜軍中者，主大殺害。星有五色曳尾，或有圓光大如鬥，內赤黃而外青，及有頭如血而尾白墜軍中者，敗兆也。

○客星第一百四十六
客星者，非主座之星也，故曰客星。色白如氣勃勃以絮，所過之宿必有災害。出營室，無兵，亦不罷。入奎，破兵，殺將。犯婁，胡亂。入昴，胡入犯塞。入畢，邊有急兵（一作水）。犯觜，堡虛，軍儲少，饑。犯柳，兵起。守張，將有陰計，兵起。入招搖，胡兵起。入天槍，兵起。入天，兵起。犯文昌星，蒼色，將有憂；色多赤，將驚；色黃，將喜；色黑，將死。守傳曰，胡入中國。守天雞，天下兵馬驚。守天街，胡王死。入婁庫，兵起。守南河，兵起。守騎宮，將憂，士卒疫。守北落師門，虜入寨，兵起。守天倉，粟貴。入天苑，兵作馬死。入天宮，天下弓弩皆張。出天宮，匈奴兵起。守庫騎，西羌來降。守九洲殊口，負海丕安。

○妖星第一百四十七
天雁星，將軍之精華也，色青赤有光，尾長三四丈。天猾星者，飛星忽作為雲者也，所以兆地者流血積骨之象也。頡頏星，如大甕，前卑後高，見則大將死。燭星者，狀如太白，其出也不行，才見而滅，所燭之地城邑拔、兵破亂也。天狗星者，狀如大流星，有聲，其下止地，其形類狗，遠望之如火光炎炎中天而下，圓如數頃田，而上銳，黃色，見則千里破軍死將也（一曰有尾如狗形也）。蚩尤旗，類彗而尾曲，象旗，見則王者征伐四方。天蓬者，類十小星綿聯如絮，所見之野當有兵起。虎頭星者，其落如大月著地（一作賊），則光星類黑，大聲如雷，所墜之地兵火起。旬始星，出於北斗旁，狀如雄雞，怒則青黑象伏鱉，見則兵亂。格澤星者，如炎火之狀，黃白色起地，上銳（一作鈍）而下大也，其見也不種而獲，不有土功必有大客。枉矢星者，類大流星，蛇行，色蒼黑如有毛，目長如一匹布著天，此星見則天下兵起。昭明星者，白而無角，乍上乍下，所見之地兵多變動也。五殘星者，出正東，東方之星也，其狀如辰星，去地可六丈，大而黃。六賊星者，出正南，南方之星也，去地（一作行）六丈，大而數動，有光焰。司詭星者，出正西，西方之星也，去地六丈，其狀如太白，大而白。咸漢星者，出正北，北方之星也，去地可六丈，而赤，數動，察之則中青。此四星所出非其方，其下當起兵為亂，沖擊者不利焉。四鎮星者，出四隅之地，去地可四丈。城維藏光星者，亦出四隅，去地可二丈，若月之初出，所見則下有亂兵興動，有德者昌。或二赤星有月背者，利宮姓為將。或三赤星從西北向東南者，利徵姓為將。或一赤星從西向東者，利角姓為將。或二赤星共尾一處從東向西者，利商姓為將。或三赤星引尾直上者，利羽姓為將。夫星象所見，兵家禍福之本，不可不詳之。

○流星第一百四十八
流星者，天使也。自下而上者曰飛，自上而下者曰流也。飛大曰奔星，小曰流星。大使大星，小使小星，謂紫微大微宮也，徐行漸進，經於列宿之次，或於他星之座為使也。聲大者怒象也，疾出遲出者並為妖星。入角，四夷兵起。前黑後赤，兵敗將亡。入參不出，先起者勝，後發者敗。犯七星，兵起。色青，兵起。入河鼓，大將亡。一雲，河鼓兵起。入王良，兵起。入將軍及羽林，兵大起。抵北落，兵起。使星出入天庫，匈奴兵起。抵天市垣，大將亡。抵天狗，犯弧矢，將有千里之行。使星出廄，兵馬起。

○彗星第一百四十九
彗星長而亙天，兵大起也。引尾入城，城將拔，近則八日，遠則十二日有應。彗直垂入軍營者凶，宜（一作遠）拔之，否則士卒俱死。若在敵，宜急擊之。彗出於月之左右者，不出三十日有兵起。抵觸月者，暴兵起。若色白者，有大喪也；蒼黃者，臣下謀也；黑者，兵大起也。從中天出曳尾向西者，奸人害主將；從南曳尾向北者，妄殺害；從天中出身尾向東者，士民多饑；曳尾向東者，民凶；從北出曳尾向南者，士人凶。彗形如寶，寇來疾速。形如幢節者，寇強不可妄動。色如血者，敵兵陰到。光焰燦爛而尾長闊者，敵盛。凡彗所指處，皆凶地也。

○五星統論第一百五十
歲星之行也，大陰在四仲，則歲行三宿；大陰在四孟及四季，則歲行二宿。二八十六，三四十二，行二十八宿，十二歲而周天也。熒惑之行，常十月入大微，受制而出，行列宿，同無道，出於無常也。太白之行，常以正月甲寅見營室，與熒惑俱晨出東方，二百三十日而入，入二十日而復出西方，二百三十日而入，入二十五日而復出東方，出以辰戌，入以醜未也。辰星之行也，常以二月春分見奎、婁，五月夏至見東井（一作西），八月秋分見角、亢，十一月冬至見牽牛，出以辰戌，入以醜未，二旬而入。辰候之東方也，戌候之西方也。鎮星之行也，常以甲辰元始建鬥，歲鎮一宿，二十八宿（一作歲）而周天也。凡四星與鎮星合，則為內亂。與星辰合，則為變謀，為饑，為旱。與太白會，則為白衣之會，及為水。熒惑、太白合，則為死喪，用兵者凶。與鎮星合，則憂。與辰星合，則軍困，先舉兵者大敗。鎮星與辰星合，則有覆軍亡師。與太白合，則為疾病，為內亂（一作兵）。辰星與太白合，則為變謀，為兵憂矣。凡歲星、熒惑、鎮星、太白與辰星鬥，皆大戰之象，兵不在外與（一作興）內，兵構亂。一曰：火與水合為淬，與金合為鑠（一作燦），不可舉事用兵。土與金合國亡，與木合國饑，與水合為壅沮，不可舉事用兵。木與金合鬥，國有內亂（同舍為合，相陵為鬥）。二星相近者其殃大，二星相遠者無傷也（犯者七寸以內光芒相及也，陵者相過也）。凡五宿所聚之宿，其國當亡於下。從歲星以義，從熒惑以禮，從鎮星以重（重者，以威重者也），從太白以兵，從辰星以法。二星若合，是為警立絕行，其國內外皆舉兵，人民饑饉，改立王公。四星若合，是謂大蕩（大蕩者，蕩滌也），其國兵喪並起。五星若合，是謂易行，有德受慶（一作立），王（一作正）者奄有天下，主持泰平。五星大，其事立；五星小，其事不立。凡五星色皆圜白，為喪為兵；赤，為旱；青，為憂，為水；□黑，為多疾；黃，吉。五星皆角而赤，兵大起；黃，有爭地之役；角白，喪；角青，亦興兵；黑，潦。五星同色，天下偃兵，百姓安樂。夫太白主中國，而辰星主胡貉也。凡五星早出為盈，晚為縮。盈為客，縮為主人。五星盈，必有天應。五星入大將軍，興兵吉。五星犯畢，兵起。用兵之道，不能先備五星之休咎，是舉其師（一作兵）與敵也。

○木星第一百五十一
木星者，東方之宿也，木之精也。所臨之地，必有（一作施）福祐。天子布德，人君之象也。其下為太和之神，以逆行為不軌，為賊殃。其木星小則多病，大則喜（一作嘉）。以作之宿為有禮，有福。茍無禮，則無福。所見之分野，不依位而見，其色光芒動搖，謂之怒。此則無禮也，故有殃。其精所居之地，或為婦人或為近臣，揚其殃禍，亂其人民，歌謠異語，興動盛衰。凡木星出，若非常之處，青黃之色勃勃然有光芒三角者，名曰攝提，亦名應星，亦名重華。若角邊見者名重華，久住有災，過則無災，兵喪應之。木星所臨之國不可伐，伐者受禍；可以征（一作往）伐人。凡木星之行也，進舍為盈，退舍為縮。盈則其國有兵無傷，縮則其國有憂而將死軍敗。設有所去焉，則失地；所到焉，則得地。亦曰：當居不居國亡，所居（一作到）之國昌。已居之而東西去者凶，不可舉事用兵，以安靜中度吉。凡木星守亢，則天下兵起。乘昴，陰國有憂，胡王死。入畢，邊兵起。犯及附耳，兵亦起。犯參伐，兵起。經柳，兵起。守軫，兵起。入五車，兵起。守羽林，兵起。犯參、旗，兵起。

○火星第一百五十二
火星者，南方之宿，火之精也，為執法之星，歲一周天。其形焰，其行速，與諸星遲逆不同。所臨之地，主兵饑喪亂，妖孽。常以十月入紫微宮受制，取無道之國，出入常以勾芒為凶。一雲，東西南北無有常定，其位下為風伯神，一名罰。罰者，其形類留彗，勃勃赤焰如火，見於分野有憂，國人饑亂，父不父，子不子，甲兵起，征伐不息。其精在無道之國，化為童兒，著赤衣在於厘（一作蘆）裏，教為歌謠，使國人相惑；或為異鳥，飛入軍營。皆有災異。此星者，五星中最為妖惡，災異甚於諸星。或逆行一舍、二舍，為不祥。居之三月，所臨之分國有災。五月受兵，七月國叛亡地，九月大敗亡。且夫火星之精氣也，為亂，為賊，為饑，為喪，為兵，所居之國受殃。角而動者繞環之，及乍前乍後，乍左乍右者，災愈甚。若火星臨敵，我利之，可以力攻之；臨我則勿妄動。熒惑出則有大兵，入則兵散。周旋止散，乃為死喪寇盜也。臨其地則亡地，以戰則不勝。東行疾則兵聚於東方，西行疾則兵聚於西方，其南為丈夫喪，其北為女子喪。火星，天子理也。故曰雖有明天子，必視火星所在。凡鶉火之時，宜背午地。他皆仿此。火犯土、木，主大戰。金星搏之，亡偏將。火環金星，偏將死。與金星相違而鬥，破軍殺將。入金中土出者，破軍殺將，客勝。火出所在，不利先起。犯左右角及守亢，兵起。入房，馬貴。入糠，兵起。犯南斗星，破軍殺將。火入女及入危，兵起。守昴，胡人不寧，匈奴破在三年。犯畢左角，大戰；右角，小戰。犯附耳及角，兵起。犯參，兵起。犯東井一星，將軍野戰死。犯鬼，兵起。守七星，有外兵起。火乘張及與張合，兵大凶。守張合，大將驚。犯翼，邊兵起。入軫，兵起。火行河南界，邊兵起。犯大微宮門之右，大將亡；左，小將亡。

○金星第一百五十三
金星者，西方之宿，金之精也。歲行分方，主義，主將策，主奸謀，主誅伐，將軍之象也。其精下為風伯、雨師，所在之宿，止其分野。其芒色搖動，可以隨形見災，以出入不時為凶。其星日不依狀，若沒色大（一作木）甚光（一作火）。大者，表帝王之德正也。若合伏不伏，合見不見，不以常道者，此主君之失政臣下用權之兆也。或見非常之處，芒角七鋒，色多似赤者，名曰七公，亦曰殷公，亦名太公（一作心），表帝王革政大喪之兆也。或出東方，不依伏沒，其精名啟明，亦名天相，乃在左右大臣不赴（一作附）君心也，萬姓蒼皇（一作黃），流移異國，兵革伏起。其星凡（一作九）鋒色白暈，其精伏於昴酉四十五日。若依位而見，則災消，名更。見於非常，其名大囂，亦曰大澤，亦曰爽星。芒角所臨之國，其大災有七：一曰大水，二曰大火，三曰亡散，四曰兵聚，五曰大兵，六曰大饑，七曰諸侯死境、蟲獸食人、天下大亂。日南方，金星居其北者曰盈，王侯不寧，用兵進吉退凶；日北方，金星居其南者曰縮，王侯有憂，用兵退吉進凶。當出不出，當入不入為失舍，不有破軍必有死亡之兆。一曰：天下偃兵，野有兵者，所當之國大凶。當出不出，未當入而入，天下偃兵，兵在外則入。未當入而入，未當出而出，天下舉兵，所當之國亡。當期（一作斯）而出，其國昌。出青（一作東）為東方，入黑為北方，出白為西方，入赤為南方。所居久，其國利。疾過，其鄉凶。入七日而後復出，將軍戰死。入十日而後復出，相死。入又復出，王者惡之。已出三日而復微（一作沒沒），入三日而乃復盛出，是謂耎（一作央）伏，其下國有軍將死。已入三日又復微出，三日乃復盛入，其下國有憂師。師雖眾，敵食其糧，用其兵，虜其帥。出西方失行，夷狄兵敗；出東方失行，中國兵敗。一曰：出早為月食，出晚為天矢為彗星，將發於無道之國。金星出而留桑榆間，病其下國（行遲而下也，正出舉目，平正出桑榆上，餘二千里焉）。上而疾，未盡期日過參天，病其對國。分天為三，在戌酉過其一也。金星經天，天下革主。日，陽也；金星，陰星也。日出則星亡。晝見於午，上於經天，是謂亂紀。金星晝與日爭明，強國弱，女主昌。金星者，兵象也。出而高，用兵吉；淺，凶。金星庳淺，吉；深，凶。行疾，用兵疾，吉；遲，凶。行遲，用兵遲，吉；疾，凶。有芒角，敢戰，吉；不敢戰，凶。擊角所指，吉；逆，凶。進退左右，用兵進退左右，吉；靜，凶。圜以靜，用兵靜吉；躁，凶。金星出則兵出，入則兵入。順之吉，反之凶。赤角，有戰。金星者，猶軍也；而熒惑，憂也。故火星從金星，軍憂；離之，軍舒。出金星之陰，有分軍；出金星之陽，有偏將之戰當其行。金星還之，破軍殺將也。辰星者，殺伐之氣，戰鬥之象也。與金星俱出東方，皆赤而角，夷狄敗，中國勝。與金星俱出西方，皆赤而角，中國敗，夷狄勝。五星分天之中，積於東方，中國大；積於西方，夷狄用兵者利。辰星不出則金星為客，辰星出則金星為主。辰星與金星不相從，雖有軍不戰。若辰星出東方金星出西方，辰星出西方金星出東方為格，野雖有兵不戰。辰星入金中五日乃出，及入而上出者，破軍殺將，客勝；下出者，客亡地。辰星抵金不去者，將死軍敗。正其上出，破軍殺將，客勝；下出，客亡地。視其所指，以名破軍。水星繞環金星若鬥，大戰，客勝，主人吏士死。水星與金鬥，可咸劍（咸劍者，其間可容一劍也），小戰，客勝。居金星前，三日軍罷。出金星左，小戰。歷金星右，數萬人戰，主人吏士死。出金右去三尺許，軍急約戰。凡金星所出、所直之辰，其國為得位，得位者戰勝。所直之辰，順其色而角者勝，其色害者敗，隨地而敗向也（鄭色黃而未蒼小敗，宋色黃而赤黑者小敗，楚色赤黑小敗，燕色黑黃小敗，移卻則勝之）。金星白，比狼；赤，比心；黃，比參；右肩青，左肩黑，比奎。大星色勝位、行勝色（大白行得其度，則勝色也），行其度盡，勝之。凡金星與月相夾，有兵，拔城，偏將戰。與月俱出，守城者敗。與列宿相犯，小戰。與五星相犯，大戰。金星在南，南軍勝；在北，北軍勝；出東方，背之吉，逆之凶。西、南亦如之。金星守南斗，三十日夷狄來侵。入羽林，兵起。食昴及食畢，胡王死。金星之光暗，戰敗將死。金星變色，隨方色戰，吉。若青則東克，餘亦如之。入月，客兵敗將死。色白而角，可與戰。金星之出也，初大後小，兵弱；初小後大，兵強。金星與木星一東一西，害王侯；一南一北，刀兵伏藏。犯畢左角，左將死；右角，大戰，將死。陵房色赤，兵起。勾己，大戰，不勝，將誅。金星出入而留守於尾，兵起於野，將士滿道。入南斗，將戰死。犯河鼓，敗軍殺將。犯牽牛，將失眾，守兵作。犯房（一作危），亦兵起。入室，暴兵滿道，將死。犯東壁，大兵起。守奎，外國兵入犯塞。守婁，征無功。守胃，兵起，胡王死，四夷多憂驚。犯畢，邊兵欲毀。入畢口，馬貴，軍傷。犯觜，兵起。犯參，邊兵起，左右廂大將憂。犯參、伐，兵起。犯井，將軍惡之。入井，兵起。犯輿鬼，兵起。入柳，兵起，益地。守柳，大將死。犯星，大將入塞。入翼，天下兵起。犯軫，其國兵大起。

○水星第一百五十四
水星者，北方之宿，水之精也。出於仲月，天下和平。若仲月不見，則災變生，大饑，陰陽錯亂，國家傾危，冬溫夏涼，害人傷物。主制五刑，偏將軍之象也。其精下為先農之神，以不效為凶。一名紐（一作醜）極。變色出己所見不常之處，其光青白輝輝然者，此帝王之為德及（一作正）也。如此星見，多夜雨晝晴者，臣下用陰謀其上也。至於偏裨地，皆放此。其星若不見四仲見於四孟之月者，其神明名勾星。光芒勃勃然如片雲，大如景星燦爛，九月所見，分野人多流亡，叠相嚙食，白衣聚會，兵起，吞並九州，十年大荒。其變如此，審詳候之。其久而不沒，光聚兩角，變彗勃勃然者，象海鯨魚死，易王迎新之象。其神又名爨星，芒急輝輝然，其芒角五鋒狀如勵劍，形於萬物者也。早為月食，晚為彗星。一時不出，其時不和；四時不出，天下大饑。失其時而出（一作為），當寒反溫，當溫反寒。當出不出，是謂（一作以）擊，卒兵大起也。與他星遇而鬥，天下大亂。凡水星入月，主敗兵。與金星合而出，破軍殺將，客勝。視旗所指，以命破軍。環金星，大戰，客勝。守房，胡敗。守婁，兵起。犯畢，夷傷主人，客勝。出昴北，胡主死。守畢、昴，邊兵起。守參、伐南，胡人入塞。入井，則兵進；出井，則兵退。犯鬼，兵起。入婁，兵起。守柳，牛馬貴。守張，兵起。入翼，兵大起。犯五車，兵起。留心，兵起四方。

○土星第一百五十五
土星者，中央之宿，土之精也。若見於四季，表主之盛衰也。其神隱於大微，或下於人間，為妖異，為艷女起亂，亡破國家，為妖言惑亂人心；或為近臣，間鬥忠良。若其星光潤鮮明，見井、鬼之間，伏沒依常道，則正道不失；不依常道，則三綱錯亂。夫此星之色本黃而光明獨鋒在上，如火焚（一作炎）之狀，四面象光細而附上毳然，即土星之本體。土星所居國，吉。未當居而居之，若已去而復還，居之國得土地。當居不居，既已居之又東西去之，國失土。居其宿久則福（一作禍）厚，居其宿易則福薄。當居不居為失鎮，其下國可伐，得者不可伐。其盈為王不寧，縮有軍不復。一曰：既已居之，又東西去之，其國凶，兵將亂，不可舉事用兵。失次二舍、三舍，有王命不成，不然將有大水。凡犯左角，大將戰死。守右角，兵起。守糠，兵大起。入天廟，兵大起。守虛，有客兵至，不過五日自去。守奎，入奎，有邊兵起。入婁亦如之。入胃，客兵敗，主兵不用。入昴，胡主死。入畢，臣下為亂。入觜，兵起逆行。守參，胡兵起。守井，越兵起。入胃，舍七星，兵起，負海大饑。守張，多盜賊，興土工，兵起。入軫，兵發事自敗。入天庫，兵起。守河南界，蠻夷兵起。出東掖門，為將軍寶事。出西掖門，為將軍受事，西出受刑。

○分野統論第一百五十六
《易》曰：天垂象，聖人則之。又曰：仰以觀乎天文，俯以察乎地理。此皆前聖人洞吉兇興亡之道，然而天文、地理、兵象之要略，得不審而用之哉？行師之際，五星伏沒、遲順兩曜、盈虧薄食、飛流示變、孛彗為妖，既知之矣，必審必詳所居躔度焉。其躔度既詳之矣，必審所管分野焉。茍如是，方可以精別災異，順其舉動而已矣。今臣輒上據天文，下推地理，以別十二分野。外以觀星辰之變，內以備山川之用，天地之間，燦然在目。其圖其狀，以示於來者焉。

○雲氣統論第一百六十九
臣聞百人已上，勝敗之氣必具焉。是以順之者昌，逆之者亡。天地無言，吉凶以象占；雲氣有異，必契災變。占氣之時，觀氣之初出如甑上雲勃郁上騰，氣積而為霧氣，陰氣結為虹霓、暈珥之屬；不積不結，散漫一方，不能為災。必須知雜殺氣森森然疾起者，乃可占。常以平明、下晡、日出沒時候之。其內有風雨為解者，不成災也。若出軍之日，天氣漠漠，雲彩陰沉而寒者，必戰之象也。若晴陽蕩和，風雨不動者，不戰也。如或有青氣見君王相上者，大勝。青屈旋留註者，下流血。大霧五十日不散者，其境當有兵馬。霧色蒼黃者，亦有災變也。白雲如匹練經醜未者，兵之象也。或云如人行，排列如陣，或壬子日四面無雲，獨見出雲如旌旗，皆兵象也。或云三道，如霧非霧，如塵非塵者，敵人發軍之征，隨其起處防之。或白雲如匹布起於東方者，大兵起也，色赤者尤甚，青者大喪，黑者亦如之也。或黑雲三道，首尾銳而中裂者，其下將有大戰。或云氣赤而其緣黃者，大臣專權之兆也，不早除之，將有大變。於軍上往來，則往者敗，來者勝。或云氣散如錦文者，當有赦書行天下。天下若無慶賀事，必見流血。或云氣如虎頭者，暴亂之象也（象一作眾）。或云氣如弩弓之狀者，天子之氣。或云氣長數十百丈者，猛將之氣也。或云氣無故如虎行雲中者，當暴兵至也。或云如人字在空者，所發之處（一作地）必有人來告急，一人則氣一條。雲如方一紅者，暴兵至也。或望無雲，獨見赤氣如旦暮之霞，或見黑雲極天，或白雲如仙人衣，十萬聯結，部隊相逐，罷而復起，或白雲廣大七丈，東西極天，如此者皆起兵之象。或有黑雲如人持刀盾者，暴兵之氣也。如見之國，當嚴號令，肅士伍以備之。

○雜雲氣第一百七十
凡占氣三四百里，平目望在桑榆上千餘里，登高望之下屬地者居三二千里。雲氣有如獸踞上者，戰。自華而南，氣下黑上赤；嵩高三河之郊，氣正赤；常山已北，氣下黑上青；渤碣海岱之間，氣皆黑；江淮之間，氣皆白。徒氣白，土功氣黃，車氣乍高乍下、往往而聚，騎氣卓而（卓一作卑）布，卒氣搏。前卑而後高疾，前方而後高者銳，後銳而卑者卻。其氣平者徐行，前高後卑者不至而反。氣相遇者，卑勝高，銳勝方。來卑而修速者，不過三四日去之五六里見。氣來高七八尺者，不過五、六日十餘里、二十里見。來高又余二十丈者，不過三十日去之五、六十里見。和雲精白者，其將悍，其士怯。其大根而前絕遠者，當戰。精白而前低者，戰勝。其前末兩昴者，戰不勝。陣雲如立垣，杼雲如杼，軸雲搏而端銳，鉤雲如城者亙天其半，雲霓者類闕。其故劍雲鉤曲者，此雲見，以五色占而澤搏密，其見動人，乃有占，兵必起，必戰鬥。其旦五朔所候，次於日旁雲氣。人主人象皆如其形，故北狄之氣如群畜穹廬，南夷之氣類舟航幡旆（一作旗）。若冬至之後夜明者，陽氣之動也，不足占。

○勝兵雲氣第一百七十一
處營臨陣之時，紫氣出於軍上者，大慶之兆也，即日有喜。或軍上雲氣如覆堤前赤後白者，勝氣，利進兵攻擊，在敵則勝。或軍上氣凝成雲，中天而住（一作往）堅固不變者，名曰剛氣，在敵則勿攻之。或軍上雲氣作盤踞之狀者，此之謂天威也，宜用精兵固以漸進戰。或軍上雲氣如華蓋先動者，或云氣上赤下黑臨軍者，此弱彼強，然終破強，小能擊大，大戰大勝，小戰小勝。或云氣如黑人在赤雲中，謂之捷（一作梅）氣。或云氣如十十五五童子，氣中赤氣在前者，強兵之氣也。或云氣如山堤林木；或白氣粉（一作分）澤如樓，繞以赤氣；或云氣爛如火光或湧如火煙；或云氣如山蓋分為（一作高）兩穗蓬蓬然，又類草煙之狀，此得天勢也；或云氣凝日而成五色；或云氣十十五五如赤鳥蹲黑氣中；或氣如黑煙；或云氣如馬頭高尾低；或云氣如人持斧向敵；或云氣如二匹練：此十者，勁兵之氣也，在敵則宜避之，在我則所向皆克矣。黃雲氣黃白厚潤而重者；或云氣動，廣如三匹皂帛，前大後狹，軍行其中，有雲如鬥雞，赤白相隨在氣中；或陣上有五色氣連天；或云氣連天如烏衣人在赤雲中；或黃氣亙天：此五者，應天之兵也，擊之大凶。或軍上氣如蛇舉頭向敵；或赤黃氣幹天；或云氣如日月而赤氣繞之；或云氣如日暈有光著（一作者）；或氣凝聚而不散；或赤雲如龍，彩色郁郁沖天；或云相繞又如鳳凰之狀；或云氣光潤如城門隱隱在白雲中；或氣內赤外黃：此九者，強兵之勝氣，一曰王者之氣也。雲氣如是者，在我軍上則出擊敵，若在敵上則慎勿妄動。又若在我軍上，及敵人軍氣如常者，亦勝兆也。

○城上雲氣第一百七十二
進兵攻城，及敵來圍我，亦審雲氣之吉凶。或城上或營上有氣如人十十五五，皆叉手低頭者，軍人願降也（此章一緣勝敗之氣雜論之，又多言城中之事，故別立此章。若於營塞及陣上吉凶亦同）。或云氣上黃下白，名曰善氣，所臨之軍欲相和解。或城中氣如白旗者，不可拔。或黃雲臨城者，城中有大喜慶。或青色氣如牛頭觸人者，城中不可屠（一作圖）。或城中氣出東方色黃者，此天鉞，不可伐，伐者大禍。或城上氣如火煙分湧者，主人欲出戰也。其氣無極，不可擊。諸色但出而無極者，不可屠。或赤色或黑氣如杵形從城內向外者，內兵突出，主人大勝。或城上雲氣分為兩穗火之狀者，不可攻。或蒙氣繞城而不入者，外兵不得入。凡攻城塞有諸氣從城中出入吾軍者，勝氣也，謹備之。或攻城赤氣在城上，黃氣在四面繞之者，城中大將死，城降。或城上赤氣如飛鳥者，急攻之，立可破矣。或氣出入於城中者，城中居（一作軍）民欲逃散，無鬥志，急攻之。或氣如死灰而覆其城寨者，吏士（一作使）病，城可屠。或城全無雲氣者，士卒心散。或城上赤氣如眾人頭向下者，其下多死喪血流。或白氣繞城而入者，急攻之，可拔。或白氣光如劍形，長百餘丈，自敵上起而橫城上者，攻之者受禍，城不可屠，八十一日內應。或黑雲高起，以黃為緣，長凝於陣前，橫列如跪，其狀如手相牽，三三五五低頭拱手營陣之上者，人必降。或云氣如雞雉及走兔者，賊當來攻城，急備之。或云氣三條五條橫列成陣，文如虎斑者，所臨之軍必拔城殺將，見之急攻之。或云如龍行於城上者，必有大水。凡城上勝敗之氣如是者，勝在敵，不可攻之；敗在敵，可攻之。勝在我，則利出兵進擊；敗在我，則堅壁清野，嚴以守之。雲氣所見，天地心也，可不慎哉！

○將軍雲氣第一百七十三
欲知敵將之賢愚，亦以雲氣占之。夫軍上青雲帶赤中黃白，自旦日至夜不散者，其主弱臣強，大將軍驕恣，法令顛倒，可急攻之。或軍上雲氣昏昏暗濁者，主將不明，賢良不附也。或軍上雲氣如蛟龍者，主將軍神魂散亂，可擊之。或出自白日沒之後，有青氣西亙天者，經十日不雨，大將當失位，強在三年之內也。已而變赤者，大敗之兆也。或軍上青氣漸黑者，大將軍死。或云氣黃白而潤澤者，將有威德也。或軍上氣漸漸如雲變作山形者，將有深識也。或云外黑而中赤向前者，或兩軍相當云氣如倉者，或赤氣如山者，此三者將悍精驍勇也。或云上與天連者，將有智也。或云氣如龍虎在煞氣中，或如火煙奮奮，或如火光變變，或如林木あだ者，或如塵埃頭大而卑者，或色紫黑狀如門上樓者，或如紫粉（一作粉素）霏拂者，或如龍遊黑霧中者，或如日月有赤氣起繞者，或狀如門上黑下赤者，或如皂旗者，或如弓形，或蜿蜒如蛟蛇者，此十三者猛將之氣也。或云氣青而疏散者，將怯弱也。或前大後小者，將不明也。或內黑緣以白氣者，將懦而無謀也。如此者，可以詐動，可以事惑，可以威，可以強逼決勝矣。

○伏兵雲氣第一百七十四
進兵之時，先於山川四面望其雲氣。渾渾圓長，赤氣在其中者，或如赤杵在黑雲中者，其下有伏兵。或氣青黑色掩北斗者，敵將設伏兵以待我也。或兩軍相當，赤氣在陣前後者，亦有伏兵隨氣所在之方。或云絞絞綿綿者，此以車騎為伏也。或云氣聳然類山丘形者，此皆精猛之伏兵也。或云氣成布席狀者，此以步卒為伏也，所見之地急防之。

○奸賊雲氣第一百七十五
白氣群行，徘徊結陣往來者，他國人來欲圖亂我，不可應之。視其所往，隨而擊之，可得也。或有黑氣臨我軍上，如車輪行，敵人深入，謀襲營柵。或有黑氣遊行，中含五色，臨我軍上，必謀合諸侯而伐我，諸侯必謀反敵軍，敵軍當自敗。或有黑氣如幢節之狀出於營中，上黑下黃，敵人來求戰，無誠實言信相，及九日內必覺，備之吉。凡雲氣如是者，敵之密謀也。

○敗兵雲氣第一百七十六
軍上氣如死灰，或如馬肝，或如偃蓋，或如群羊，或如驚鹿，或如臥人無手，皆敗征也。或黑如壞山（壞一作敗），隨軍，軍敗將死；隨我，亦（一作移）當避之。或云氣白黃昏發連夜襲敵者，軍士散亂，擊之吉。或軍上氣卑而一絕一敗，在東發白氣者，災深。或云氣五色而東西南北不定者，軍欲敗。或赤氣炎隆於天者，大將軍死而眾軍潰亂。或黑氣如牛馬從霧中漸漸入軍者，名曰天狗下食血，必營於遠處避之。或云氣蓋道蒙蔽而晝冥者，立敗之征也，爨不暇熟，急避之。若雲氣或青或碎如瓦礫，所臨之軍即敗也。若雲氣或赤或白，如人無頭，如人臥匐地低頭，所臨之軍敗也，當流血百餘里。在吾而欲禳之者，大將移營他處即吉也，士卒令其歡心上騰，可以解福。或云氣如水破堤，士伍潰之兆也，敵將潛兵襲我之後。或夜雲氣長如引索垂下，所臨之軍敗也。或夜半雲氣濃黑者，多陰謀。色青白及蒼黑者，皆反戾之兆也。或黑雲如車輪轉而入軍者，小人謀逆，急察備之。或云氣狀如犬者，其下多流血。或云氣黑色而黃色在上者，士卒怯懦，內亦有反亂之計也。或黑雲如幡幢在氣中者，或赤氣如血，飛鳥在黑氣中者，皆敗兆也。或黑雜碎如群豕，或如群牛馬，或如群驚鳥者，皆敗兆也。或云氣如浮塵散漫者，士卒謀反逆。或赤如火之猛焰燭天而起者，大敗流血。或赤雲如人三三兩兩或行或坐者，暴兵將至也。或云氣如焚生草煙，所臨之軍大敗也。或云氣如焚生草煙，所臨之軍雖前勇，後當自退。能以歲月候而擊，可勝。或赤雲氣而漫漫如垂蓋者，軍當自亂。或赤雲兩向狀如八字，各有首尾，銳而復大者，大戰血流，先動者敗。言先動而敗者，謂有兩軍交刃之時之兆也。或云氣如懸衣，敗兆也。雲氣如轉蓬者，敗兆也。或兩相當，敵上全無雲氣者，擊之可破也。或兩軍相當，敵上雲氣極天如陣者，此之謂橫海氣，力攻之可破也。或兩軍相當，望彼軍上有火照人者，此失將士之心，攻之可敗也。或云氣如群鳥亂飛者，敗兆也。或云氣毿毿如虎尾垂於軍上者，軍欲降。不然，將有奸人為敵應。或兩軍相當，去十里內望見彼軍上氣白又高，後有青雲者，立敗之兆也，宜速鼓行而擊。或云氣蒼黑者，敗兆也。或云氣如行牛，或如鼓車，或如群蛇亂走，或黑雲如人牽牛，皆敗兆也。或云如壞屋之狀，兵亂將死。或淡黑雲中有深黑雲，黯黯而如星者，謂之敗軍之氣，兵大災。夫興師動眾，天以勝敗之氣告人者有以也。當勝氣者不可恃之，當修軍政、精智慮、嚴號令、正賞罰，此可以答天地之貺也。茍或恃勝氣而軍政不修，荒怠敗度，此可以反勝為敗也。遇敗氣者詎能必敗也？當以嚴教令、謹智慮，責躬罪己、恭答天譴，此可變敗為勝也。大將得不以勝敗之象，立修德之方乎！

○天第一百七十七
天裂（一作制）於敵上者，敵人自亂之兆也。天色如血，兵戰之兆也。天雨甘露，所雨之地兵大勝也。雨雖在敵，敵敗也；在我，當避之。天雨魚鱉，在敵，敵敗也；在我，亦當避之。天雨血，在敵，急擊之，可勝也；在我，避之；或在我彼兩界者，將大血戰，吏士俱傷。天雨絮及粟，在敵，敵兇；在我，避之。天雨海島毛，大亂之兆也。天雨毛，所雨之地大將信任邪謀也。若煙非煙，慶雲也，雲開有德。若星非星，歸邪也，歸邪有人。若霧非霧，泣軍也，泣軍多殺將。若雷非雷，天鼓也，天鼓多敗軍。不雲而雨，天泣也，天泣多覆國。凡天下之事變異於人者，急慎之。

○地第一百七十八
地裂者，兵戈之兆也。營中地生錢者，下謀叛也，急備之。營中地上生毛者，吏士多亡敵，嚴令防之。軍在野，營地震者，有災星到也。營地生五谷者，將士有喜慶，大將有封邑。營中地色忽變黃者，大慶之兆也。營中地忽拆裂，有敗軍將死也，急移營避之。地忽陷者，主將破點之兆也。營中地忽生血者，賊來，急速避之。城中與營內山忽有夜崩者，吏士有分散，移營避之。屯兵之城，山春崩者，敵來伐城；山夏崩者，有大水至；山秋崩者，有暴兵至；山冬崩者，軍民饑。結營之地吼如雷者，敵來，急速備之。流水無故絕者，設伏兵至。水忽赤如血者，軍士欲自亂，急備之。

○虹霓第一百七十九
攻敵人之城，有虹霓屈曲從外入者，三日內城屠。五色虹霓飲軍井者，大兇，移營避之。虹霓垂營中者，亦敗兆也。五色虹霓繞城，城中將亂，急攻之。白虹見於軍上者，軍敗流血。白霓貫中，師不可出。白虹繞城而不匝者，從不匝處攻之，必拔矣。繞城而匝者，即俟從漸錯處攻之。赤虹從天直垂地者，所垂之地敵兵至。十一月屈虹出，破軍敗將。天有白虹如霧者，營中防奸，將及兵將反。黑虹所見之地，大水到其處，利於高處置營。赤虹半隱雲上，有火災，亦當敗。黃虹在營上，吏士多驚撓。青虹亦如之，不為災。

○雷霆第一百八十
營中雷折木者，大將兇，利修軍政：春三月內甲子、乙丑、戊寅、辛卯、戊午。有雷及霹靂下石殺人者，軍在野營，將有大戰，一月內應之。雷一聲而止者，將軍有重命行。將戰之時，雷聲自我陣後起漸漸入敵者，必勝也。隨其聲而擊之，吉。從敵震迅而來者，兇也，急抽兵避之。天陰不雨，雷霆在我軍上，隨而擊之者，大勝也。合戰之時，大雷一聲而止，先動者勝。渾渾圓長者，從來處吉。聲四起東西南北不定者，軍有大血戰，兩軍傷。大雷疾速自我入敵者，勝也；自敵來，兇。霹靂當牙帳，急搜檢（一作驗）之，營中有奸人為賊應，亦慮暴兵至。或夜半無雲而雷者，吏士不從軍令也，火急施恩布惠（一作講我）以禳其禍。

○戰候第一百八十一
交戰之時，五色采旗掣拽不動者，大勝候也，敵強力戰，慎不可追之。臨戰之時，鼙鼓之音鳴於常者，勝候也。角聲清激者，勝候也。風不起而旌旗悠揚，前指敵陣者，勝候也。馬驕嘶而喜躍欲進者，勝候也。牙帳無故倒折者，敗候也。鼙鼓之音重濁不清徹者，敗候也。角聲洪濁不清潔者，敗候也。焦而四亂者，敗候也。橫而不圓者，內亂將發。旌旗撩亂不整者，敗候也。馬亦多驚嘶退縮者，敗候也。臨陣之際，勝敗之候，能詳慎者善矣。

○雜占第一百八十二
結營之地，天火焚其林野者，賊兵疾到。火無故自發，焚其帳幕者，有大水到。溪澗中水忽出，主有陰賊到，其地兇，移營避之。或出軍之時，或將戰之際，有兔及麋鹿之類走過者，勿殺之，勝兆也。營中黃龍見者，大勝也。營中山池沼溪澗忽自然自外而入者，士卒陵主將。龍鬥營中及左右者，賊大至，亦防大水。群蛇集營前道上者，有急兵至。營中竹樹忽然有血者，大將有重憂。營中不雨而樹濕者，賊兵起。營中忽得五色魚者，勿殺之，殺則大水立至，不然暴兵。或有魚上下於樹者，水亦至，急移營高處避之。雞有重距重翼飛來營內者，勝兆也，殺則大兇。兩軍相當，遙見敵上有龍者，不出一月敵當大敗。犬尿溺營前大道者，移營避之，有災至。營中馬忽驚嘶者，即起卒兵，立具兵器備之，恐賊潛到。馬前營生角者，多殺傷。馬毛無故而赤，主將災也。將帥之馬夜無故嘶者，其主兇。城忽出水者，賊兵相侵。鼠嚙（一作囓）甲胄及兵器者，損吏士也。鼠群行，即有大水。鼠頻出軍中，防叛逆。虎狼入營者，賊兵至，傷人，大兇。

○占風統論第一百八十三
凡災風之來，多有殺氣克日，濁塵飛埃蓬勃四起也。凡詳風之來，多與佳氣並，而日色清朗，天氣涼索，令條長去地少高，不動塵而過也。

○五音占風第一百八十四
宮風聲如雷吼空中（一作風），商風聲如驅群羊，徵風聲如奔馬，羽風聲如擊濕鼓，角風聲如千人語。子午為宮，丑未寅申為徵，卯酉為羽，辰戌為商，巳亥為角。宮風發屋折木，米貴，來年兵起。徵風發屋折木，四方有急。羽風發屋折木，米貴（一作情勇）。商風發屋折木，主兵。角風發屋折木，急鬥戰。

○刑殺占風第一百八十五
歲月日時，陽德自處，陰德在天幹。歲月日時，子刑卯，卯刑子，丑刑戌，戌刑未，未刑丑，丑刑巳，巳刑寅（一作申），辰午酉亥各自相刑。子丑寅巳申為上刑，卯寅巳為下刑。大風從三刑上來，官軍克，大寒大克，小寒小克。風從刑下來禍，從刑上來福。從三刑為上，從自刑為下。

○十二位占風第一百八十六
申子為貪狼，主欺紿不信，強奪橫取，盜賊攻劫。巳酉為寬大，主福祿賞賜，眾宴酒食，貴人君子。亥卯為陰賊，主戰鬥殺傷，謀反大逆，殺人之事。寅午為廉宜（一作貞），主賓客禮樂，娶嫁，國議，誠信。丑戌為公正，主執仇怨兵誅。辰未為奸邪，主欺慢人。貪狼之日，風從寬大來，仍以貪狼參說吉兇。他皆仿此。有殺氣從三刑上來，或五墓上來，有伏兵，不戰必克。

○逆風第一百八十七
蓬勃四方起，或上來觸地，此逆風也，暴兵至。寅時發，主人逆；辰時發，客逆；午時發，親戚逆；申時發，左右逆；黃昏發，外賊逆。宮日風從角上來，卒急有兵圍。至月中折木者，城陷。羽日風喧喧，日無光深霧，兵圍城，客克。商日風從四季上來，關梁不通路絕。陰賊日風從陰賊上來，大寒日（一作賊）日相殺。

○風雨雜占第一百八十八
攻城圍邑，經旬不雷雨者，城中有輔，疾去之。征去之日，細雨沐，兵捷之征也。若大風雷雨不見日，辰午戌亥自刑之日，兵家大忌也。臨戎之際，忽來陰氣旁勃，牙杠折陰不見日，旌旗抑揚，此敗征也。慢風與氣從敵所俱來，我勝，急擊之。反是則兇。旌旗暈暈順風搖曳，舉向賊者，即擊之，勝也。大將牙旗之日，風勢順動，旌旗前指，鼙鼓之音清亮，此勝兆也。持此，可以勝定安三軍之心。風旋塵如穗如蛇形，屈屈來漾者，兇，急備之。風來卑而掃地者，敵兵至，速高則來緩。營中大風折木者，大將失位。風無常而無定者，賊即至。合戰之際，大風晝昏揚塵沖敵，大勝。反是兇。兵初至，所伐之城天色陰翳，又無風而細雨空蒙者，軍將敗。若初臨敵而大雷雨隱而至者，大勝之兆也。有旋風入營，折絕旗幟幹戈，吹壞帳幕，必有盜賊入營，將死。

○八節占風第一百八十九
候風之次（一作發），常於其節寅時候之。立春之日，位應艮宮，本宮綽綽然和風徐徐而至者，此之謂條風也。風自人門起者，軍民不利也。春分之日，位應震宮，本宮風來，抑之非低，之非高，習然得風者，此之謂明庶風也。明庶風應候，軍民寧泰之兆也。風自金門起者，軍民不利也。立夏之日，位應巽宮，本宮風至，陶陶然圓緩而不散亂者，此之謂清明風者也。清明風應候，軍民寧泰之兆也。風自天門起者，軍不利也。夏至之日，位應離宮，本宮風薰然融和而普者，此謂景風者也。景風應候，軍民寧泰之兆也。風自水門起者，軍民不利也。立秋之日，位應坤宮，本宮風來宣暢而諭（一作渝）者，此之謂涼風者也。涼風應候，軍民寧泰之兆也。風自鬼門起（一作來）者，軍民不利也。秋分之日，位應兌宮，本宮風來肅然者，此謂閶闔風也。閶闔風應候，軍民寧泰之兆也。風自木門起者，軍民不利也。立冬之日，位應乾宮，本宮風潔清瑩爽而至者，此謂不周風者也。不周風應候，軍民寧泰之兆也。風自土門起者，軍民不利也。冬至之日，位應坎宮，本宮風來淒涼不怒者，此謂廣漠風者也。廣漠風應候，軍民寧泰之兆也。風自火門起者，軍民不利也。風之來也，順者為祥，逆者為妖。皆人誌正邪也，然後通天地鬼神之心也。是以節之首日而占之，可以知其吉兇矣。行師者能以順正之道應乎天，欲風之不祥也，其可得乎！

○時加占烏情第一百九十
巳酉為寬大之日，時加巳酉，烏鳴其上，有酒食；時加寅午，烏鳴其上，有酒食、禮讓；時加醜戌，烏鳴其上，有酒食、詞訟、口舌；時加卯亥，烏鳴其上，有酒食；時加辰未，烏鳴其上，有酒食，婦人口舌；時加申子，烏鳴其上，有酒食。寅午為廉貞日，時加廉貞，烏鳴其上，有王相長吏休廢，有諫諍責讓（一作釀）；時加巳酉，烏鳴其上，有賓主；時加申子，烏鳴其上，有酒食，相殺；時加醜未，烏鳴其上，有賓主；時加醜戌，烏鳴其上，與上同；時加亥卯，烏鳴其上，有酒食。醜戌為公正日，時加公正，烏鳴其上，有王相當其吉，長吏公事休廢，囚死者有來慰問事；時加巳西，烏鳴其上，有公正，酒食相遺；時加寅午，烏鳴其上，有公正慶賀事；時加辰未，烏鳴其上，有使（一作吏）士來說陰私事；時加申子，烏鳴其上有吏（一作人）來作公正事；時加亥卯，烏鳴其上，有士來說賊相殺事。辰未為奸邪日，時加辰未，烏鳴其上，有王相來，長吏奸詐，休廢囚死口舌事；時加寅午，烏鳴其上，謙讓人說奸訟事；時加巳酉，烏鳴其上，有酒食、陰賊事；時加醜戌，烏鳴其上，有吏捕奸邪私事，陰謀鬥爭劫殺盜事；時加亥卯，烏鳴其上，除賊兵劫。申子為貪狼日，時加申子，烏鳴其上，有言群盜攻劫，休廢囚死，有盜賊事；時加巳酉，烏鳴其上，有酒食、攻戰事；時加寅午，烏鳴其上，有善人說攻劫事；時加醜戌辰未，烏鳴其上，有婦人說群賊事；時加亥卯，烏鳴其上，有群賊攻奪事。亥卯為陰賊日，時加亥卯，烏鳴其上，有王相說群臣大義，休廢囚死鬥傷事；時加巳酉，烏鳴其上，有酒食相傷；時加醜戌，烏鳴其上，有使逐賊相傷；時加寅午，烏鳴其上，有婦人奸私相傷事；時加辰未，烏鳴其上，亦如之；時加申子，烏鳴其上，賊攻討事。諸陰日有烏鳴，若群飛狩飄風門從四季上，時加四季，有攻奪，皆為開閉之事。

○運加占烏情第一百九十一
烏從子上來，大將不可震威武，敵來勿與戰，必不利。醜上來者，不宜出戰，兵進戰，內有陰謀將發，細察備之。寅上來者，吉音至。卯上來者，利進戰，大將有祿慶之事。辰上來者，有吉信至，營中忽見牛羊大吉，見死物兇。巳上來者，不利戰陣，兩軍俱傷。午上來，不利出兵。未上來，戰鬥主吉，客兇。申上來，不利出兵。酉上來，利出兵，有喜。戌上來，吏士有異心，潛備之。亥上來，不利戰。此十二辰位占烏之情也。常以怪字居甲上占之。假令甲子旬，即在子上是也。又若烏從四散並來到營上居，惡聲而止住之者，賊兵已入境矣。急飛過者，賊勇銳，疾如雷電，速為之備，但疾與戰，我可以勝。鷙鳥飛來將軍牙帳上搏擊者，有賊，不可出戰。三足烏飛來營前後，謂之災飲烏也，賊將來至營中者兇，急備之。赤烏入營者，防奸人刺客。群鳥三三五五營上往來，無聲而四散者，吏士有逃潰之心。鸛雀忽來營上作巢而鳴，速移營避之，大水至。烏至營棲於牙帳者，吏士謀，大將即有禍，速避之。烏鵲忽來炮上作巢者，吏士謀，大將潛驗之。方戰之時，有白鳥狀如鷹，飛赴敵者，並力擊之，大勝兆也；自敵來赴我者兇，急退軍勿戰。

（圖缺）

○雜占烏情第一百九十二
出師之日，烏於軍前逆飛者，征無功；在左則吉；在右則兇。逆軍而作惡聲“查查”者，大兇兆也。或從右發聲和順，自大將後而過左復聲者，大兵有慶之兆也。烏及相呼“於”（一作子）者，吉也。烏於軍前，一足卓立地者，進必（一作不）寇者。在枯卉上鳴者，兇。振迅疾飛，視顧周陣而不止者，前賊也。烏來牙旗上立者，急移營避之，其地不祥。烏立牙帳上作惡聲者，有吏士潛謀逆，速搜驗之，必得奸狀。烏來鼓角上鳴者，將軍、吏士心雄益奮也；器械上鳴者，即有戰陣也；繞營而飛鳴者，所來之處賊兵至也。凡烏之來，大將別令一人候之。此皆能通天地鬼神之情者也。

○時加占烏情第一百九十三
登明方鳴者，兇；神後、大吉、功曹等方者，大沖、天罡太乙方者，勝光、小吉、傳送方者，吉；從魁、河魁方者，兇。更看神與月將相克。假令登明是兇神，在寅卯申酉即相生為吉也。假令傳送是吉神，在寅卯巳午即相克為兇也。他皆仿此。宜細認方位，辯其吉兇。

○六甲占烏情第一百九十四
（六甲自圖在第八卷，但以圖按其方可也）

（圖缺）

烏在上鳴者，賊聞不來，與戰大吉。鳴者，合有吉音，無他戰陣。鳴者，喜信之兆也。鳴者，防慎，在內當有細人潛為賊應，不然有謀叛者，察防之。鳴者，軍無他戰。鳴者，有賊信者，當有戰陣。鳴者，聞賊不來，急備之，不利戰，兇兆也。鳴者，亦慎之，或有小盜，必殺之，不然當有大驚。鳴者，防吏士亡遁。鳴者，將有戰之事，主吉。鳴者，有賊信者。鳴者，防內有奸人潛為賊應，謹備之。夫占烏之法，立營之地，非烏所巢而有烏來鳴，方可論占。若聚林群烏之所棲泊，而嘲囂無常者，不足占也。

○誓文第一百九十五
有虞氏戒於國，夏後氏誓於軍，殷人誓於軍門之外，周人將反刃而誓。所誓不同，吾從周誓之誓曰：惟天至仁，亭毒萬物，其有逆於道德者，激霆以震之；惟神至幽，遊息六氣，其有淫於禍亂者，潛靈以殛之；惟王至明，順恤九服，其有悖於教化者，興師以察之。此四者同條而共貫也。是知軍（一作君）天下者，揮長戈以賓不臣，未為不善也；滌穢滓以廣王化，未為不嘉也。今孽虜不庭，亂常反德，吾為天子恭行天討，誓翦大憝，決垂元功。即出（一作即）兇門，已即敵境，咨爾眾士：用命賞於祖，弗用命戮於社。生死榮辱在是，一舉勿使自躓，為邦之羞爾。其勉之，勉之。

○祭毘沙門天王文第一百九十六
維年月日，某宮謹以香火蔬果祭於毘沙門天王：惟天王神靈通暢，威德奮震，據大陰之正位，降普天之妖魔。左手擎塔，尊神顯於西土；右手仗戈（一作戟），赫天威於北方。一舉而群魔駭，再舉而沙界裂。目激電以日暗，發聚藍而雲委。卓犖萬古，郁稱亢神。今妖孽未除，生靈塗地，兇聲逆氣，溢天而浮。皇帝命某領雄師權剿戳群黨，大勛未立，壯心徒奮。天王受佛敕印，廣揚通尚，能卷大地於掌中，納須彌於芥子。今此小醜，豈不能祛？伏惟降慈悲心，救眾生苦，開大神力神兵，右回左旋，翦滅賊眾，脫苦惱於刀兵之劫，發濟投於風火之輪，則某也處心歸依，實在此日。尚饗。

○祭風伯雨師文第一百九十七
年月日具官某，謹以牲牢（一作羊）香酒之奠祭於風伯、雨師之神：惟神箕、畢之精，陰陽之粹也，動息無間，遊潛大虛。大塊噫氣，鼓天地以發籟；飛龍在天，合雲雷而作解。茫茫禹跡，民其賴之。今某出師有期，惟靈是丘，冀神陰嘉（一作佳），以贊我師旅。或則駕舟楫、濟巨川，神其施九竅之怒號；或則陟岑、厲險阻，神其減十期之滂霈。然後扇腥膻之氣，如塵揚空，抽兇奴（一作妖）之血，為波註海。大事茍濟，敢忘元貺？尚饗。

○祭山川神文第一百九十八
年月日具官某，謹以牲牢香酒之奠祭於山川當境之神：始疏山浚川，所以應天文，裂地紀，限夷夏，宣風雨，惟神者必靈，有祈者必應。蓋山川為之府，人為神之主也。禍淫福善，神其掌之。故聖人列於典禮，國家配於群望，所冀發善者之福神，殲不善之屍骨。惟神景天地之命，為山川之靈，監我懇誠，贊我兵力，使收功於須臾，馘元惡於頃刻。尚饗。

○祭黃帝文第一百九十九
年月日具官某，謹致祭於黃帝之神：惟神天資懿睿，首弄兵戎（一作戌），敷演三才，披攘九極，陶精頤（一作積）粹，嶷立古。雖蹈之不腆，（一作實）伊聖之有作。方今天人合發，夷夏稱忠，隱幽於黃屋之尊，告廟起白旄之命。惟神素章元聖，開辟往世，驅（一作馳）逐兇慝（一作逆），揄揚天功，綿歷千載（一作祀），光靈不泯。陰垂嘉，以贊我師旅，收辟土地，誅鋤鯨鯢，幽明合誠，幸享多福。尚饗。

○祭蚩尤文第二百
年月日具官某，謹致祭於蚩尤之神：惟神雄材（一作才）自任，命世特立，卓絕萬古，郁為人豪。在昔（一作官）炎靈不禦，土（一作禦）德丕熾，公鄙自天之職，纂即戎之緒，足蹴九土，手掉五兵，而奮臂一呼，四溟飛水，瞑目再顧，兩曜暗色，籲氣而煙霧蒸，吹蠡（一作角）而風雨作，金虎亦病，神龍亦屠。然公之丙靈，實（一作寶）萬萬世不泯。冀垂嘉，贊衛我師，獲虜樹勛，戴答（戴一作以）神貺。尚饗。

○祭八神文第二百一
年月日具官某，謹致祭於八方之神：兩儀設象，八卦成文，中含粹氣，結為神靈。聖君則之，以奠萬民。悠悠奸醜，敢有不賓，逆天反道，罹殃道。吾今有告，神順所聞。天門地戶，人門鬼戶，震靈（一作雷）洞洞，火靈郭郭。水澤之神，聚類合鮮，沱沱大極，靈氣詵詵。掃殄兇，廓清妖氛（一作氣）。神靈之，神靈之。尚饗。

○祭當境神文第二百二
年月日具官某，謹備酒牢奠祭於當境山川之神：惟神受天明命，辯位司民。禍淫福善，神之恒德。今奸醜肆暴，聚謀不軌，汙瀆我境土，虜掠我生（一作士）庶，尚未伏鎖授（一作誅報）首。豈神禍淫之道耶？俾我元戎，肅壇命將，提戈遠征，大憝未誅，元勛未輯。豈神福善之道耶？今某虔統大軍，以涉靈境，固當饗我血薦，潛勃其力，贊應天之兵，誅悖道之虜，則神正直之方是乎在。尚饗。

○禡牙旗神第二百三
年月日具官某，謹丘於牙旗之神：昊天有命，澤元王，純精播祉，元德勝光。蕞爾醜虜，取（一作敢）謀亂常，麈驚黔首，鼠嚙邊疆。天子命我仗鉞專征，耀厥威武，討彼不庭。嘗聞天地福謙，鬼神害盈，善終其，惡殄其生。咨爾（一作示）陰，固將效靈。召太乙，呼雷公，馳白虎，走青龍，玄龜鎮後，朱雀沖前，濯蕩蛟日，掃除妖虹，兵不血刃，告厥成功。神其知之，鑒於尚饗。

○禡門旗文第二百四
年月日具官某，謹丘於門旗之神：惟神奠兵作元，揚靈戎首，辟向方之正位，立兇器之寵規。指顧師徒，予實賴汝。今醜黨尚肆，長氛未清，是致伐鼓建牙，聲唬秉律，藉神陰，俾建殊功。誠宜磨五兵之虛，比三軍之氣，納羊犬之地，載扇華風，鎖鯨鯢之屍，盡為京觀。神其聽之，尚饗。

○禡五方旗文第二百五
年月日具官某，謹丘於五方旗之神：惟神稟命昊穹，實同所識。體國經野，正位辯方。前指則摧撲兇頑，當位則表列師旅。伊靈有用，由古賴諸。我國家自奠丕基，遐宣惠正，鯨霄鰲柱，總八極以天臨；木口金鈐，震九疆而雷動。方資廣被，孰敢不賓？何羊犬之遊魂，釁腥膻而背惠。鈐宗既興於嘯聚，在予載掌於車徒。戎有征事，馘元無爽。冀神垂，陰贊六師。奮朱雀以前驅，命玄龜以後殿，青旆鼓蒼龍之氣，素旌宣白虎之威，黃龍鎮中，為我軍主。誠宜內順指顧，外威奸雄，一揮而龍塞生塵、窮虜罄覆，載鼓而狼居破膽、敗虜磨驚，掃大憝於陬隅，耀殊勛於簡牘，廓清萬里。藉神之靈，尚饗。

○禡六纛旗文第二百六
年月日，某謹丘於六纛之神：夫行殺氣者北方，表戎事者大纛。是故以黑於飾，順其位也；為君之表，嚴其令也。師徒撙節，右在於誠。宣我大用，威彼元兇。所當者皆摧，所指者皆靡。則神順成之功，斯亦至矣。尚饗。

○禡五兵文第二百七
年月日具官某，謹丘於五兵之神：天道不訁舀，助厥元王。我作五兵，以征四方。靈星為眾，刃名大房。角星示本，弓名曲張。二宿主弩，曰遠望。熒惑主矢，曰傍徨。彼長戟名大將，賴參星而抑揚。今則膻腥聚臭，孛彗騰光，流血如水，傷骨成岡。茍不翦滅，孰為忠良？咨爾五兵，為天大刑，大玄之垂象，方子之淳精，順我動使，以撲不庭。神靈之，尚饗。

○禡馬文第二百八
年月日具官某，謹丘於馬神：東方蒼龍，實曰天駟。考星史而立象垂休，觀大易則乾文取譬。懿伊馬之用功，為邦家之大利。何倥傯之邊陬，聚膻腥之黨類？列旗幟而星蕃，掉戈矛而猬起，將耀武於三軍，當載揚於六轡。所賴者，穹昊儲禎，明神效祉。茍芻飲之葉宜，庶陰口之不昧。尚饗。

○釁鼓文第二百九
年月日，某謹釁於鼓之神：三軍之威，職在鼓旗之用。靈為鬼神，塗血致誠。古之常典，以聲為度。兵之令儀，進退周旋，實在於爾。今則五兵暴露，群醜維橫（缺）。

○回兵第二百一十
回兵，建五方旗，依色配方位。中央土位不動，故大將軍以黃旗為四旗之主，常使諸軍準望，知大將軍所在處回兵。南方有賊，大將軍舉赤旗以應之；東方有賊，舉青旗應之；西方有賊，舉白旗應之；北方有賊，則舉黑旗應之。無賊常偃之。舉旗者令諸軍知賊所來也，旗卻偃即回。