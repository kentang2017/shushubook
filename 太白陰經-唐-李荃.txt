天無陰陽篇第一
經曰：天圓地方，本乎陰陽。陰陽旣形，逆之則敗，順之則成。葢敬授農時，非用兵也。夫天地不爲萬物所有，萬物因天地而有之；陰陽不爲萬物所生，萬物因陰陽而生之。天地不仁，以萬物爲芻狗。陰陽之於萬物，有何情哉！夫火之性，自炎，不爲焦灼萬物而生其炎；水之性，自濡，不爲漂蕩萬物而生其濡。水火者，一其性，而萬物遇之，自有差殊；陰陽者，一其性，而萬物遇之，自有榮枯。若水火有情，能浮石、沉木、堅金、流土，則知陰陽不能勝敗存亡吉凶善惡明矣。夫春風東來，草木甲坼，而積廪之粟不萌；秋天肅霜，百卉具腓，而蒙蔽之草不傷。陰陽寒暑，爲人謀所變；人謀成敗，豈陰陽所變之哉！

昔王莽徵天下善韜鈐者六十三家，悉備補軍吏，及昆陽之敗，會大雷風至，屋瓦皆飛，雨下如注。當此之時，豈三門不發、〈〇張刻本作「嚴」。〉五將不具耶！《亭亭白奸》錯太歲月建，誤殆至如此。古有張伯松者，值亂出居，營內爲賊所逼，營中豪傑皆遁。伯松曰：「今日反吟，不可出奔。」俄而賊至，伯松被殺，妻子被虜，財物被掠。桓譚《新論》曰：「至愚之人，解避惡時，不解避惡事。」則陰陽之於人有何情哉！太公曰：「任賢使能，不時日而事利；明法審令，不卜筮而事吉；貴功賞勞，不禳祀而得福。」無厚德而占日月之數，不識敵之强弱而幸於天時，無智無慮而候於風雲，小勇小力而望於天福，怯不能擊而恃龜筮，士卒不勇而恃鬼神，設伏不巧而任向背。凡天道鬼神，視之不見，聽之不聞，索之不得，指虛無之狀，不可以決勝負，不可以制生死，故明將弗法，而衆將不能已也。

孫武曰：「明王聖主、賢臣良將，所以動而勝人，成功出于衆者，先知也。先知，不可取於鬼神，不可求象於事，不可驗之於度，必求于人人。」吳子曰〈〇舊抄本脫此三字，依張刻本補。〉「料敵有不卜而戰者」，先知也。范蠡曰：「天時不作，弗爲；人事不作，弗始。」天時爲敵國有水旱災害、蟲蝗霜雹荒亂之天時，非孤虛向背之天時也。太公曰：「聖人之所生也，欲正後世。」故爲譎書而寄勝於天道，無益於兵也。夫如是，則天道於兵，有何陰陽哉！

地無險阻篇第二
經曰：「地利者，兵之助。」猶天時不可恃也。昔三苗氏，左洞庭，右彭蠡，德義不修，禹滅之；夏桀之居，左河濟，右太華，伊闕在其南，羊腸在其北，修政不仁，湯放之；殷紂之國，左孟門，右太行，常山在其北，太河經其南，荒淫怠政，武王殺之；秦之地，左崤函，右汧隴，終南、太華居其前，九原、上郡居其後，刑政苛酷，子嬰迎降於軹道，姚泓面縛於灞上；吳之居，五嶺在其南，三江在其北，左滄浪，右衡山，刑政不修，吳王終於歸命，陳主卒於長城；蜀之分，左巫峽，右卭僰，南有瀘溪之障，北有劍閣之險，時無英雄，劉禪不能守，李勢不能固。由此言之，天時不能祐無道之主，地利不能濟亂亡之國。地之險易，因人而險，因人而易；無險、無不險，無易、無不易，存亡在於德，戰守在於地，惟聖主智將能守之，地奚有險易哉！

人無勇怯篇第三
經曰：勇怯有性，强弱有地。秦人勁，晉人剛，吳人怯，蜀人懦，楚人輕，齊人多詐，越人澆薄，海岱之人壯，崆峒之人武，燕趙之人銳，涼隴之人勇，韓魏之人厚。地勢所生，人氣所受，勇怯然也。且勇怯在謀，强弱在勢。謀能勢成，則怯者勇；謀奪勢失，則勇者怯。

旣言秦人勁，申屠之子敗於嶢關，杜洪之將北於𤃪水，則秦人何得而稱勁？吳人怯，吳王夫差兵無敵於天下，敗齊於艾陵，長晉於黃池，則吳人何得而稱怯？蜀人懦，諸葛孔明撮巴蜀之衆，窺兵中原，身爲殭尸，而威加魏將，則蜀人何得而稱懦？楚人輕，項羽破秦，虜王離，殺蘇角，威加海內，諸侯俯伏，莫敢窺視，則楚人何得而稱輕？齊人多詐：田橫感五百死士，東奔海島，及橫死，同日而伏劒，則齊人何得而稱詐？越人澆薄，越王勾踐以殘亡之國，恤孤老之衆，九年滅吳，以弱攻强，以小取大，則越人何得而稱澆薄？燕趙之人銳，蚩尤敗於涿鹿，燕丹死於易水，王濬縛於薊門，公孫戮於上谷，則燕趙之人何得而稱銳？涼隴之人勇。〈〇　文瀾閣本無此五字。張刻本連上句，云「則燕趙汧隴亦未必勇且銳也」。按︰舊抄本此下空三十餘格，葢原書殘缺，傳寫者遂以意刪改之。〉所以勇怯在乎法，成敗在乎智；怯人使之以刑，則勇；勇人使之以賞，則死。能移人之性、變人之心者，在刑賞之間。勇之與怯，於人何有哉！

主有道德篇第四
經曰：古者，三皇得道之統，立於中央，神與化遊，〈〇「化」，原作「天」，依張刻本改。此用《淮南‧原道訓》語。〉以撫四方，天下無所歸其功；五帝則天法地，有言有令，而天下太平，君臣相讓其功。道德廢，王者出，而尚仁義；仁義廢，伯者出，而尚智力；智力廢，戰國出，而尚譎詐。聖人知道不足以理，則用法；法不足以理，則用術；術不足以理，則用權；權不足以理，則用勢；勢用，則大兼小、强吞弱。

周建一千八百諸侯，其後并爲六國，六國連兵結難，戰爭方起。六國之君非疏道德而親權勢；權勢用，不得不親；道德廢，不得不疏；其理然也。唯聖人能反始復本，以正理國，以奇用兵，以無事理天下。正者，名法也。奇者，權術也。以名法理國，則萬物不能亂；以權術用兵，則天下不能敵；以無事理天下，則萬物不能〈〇此上二十三字原缺，依　文瀾閣木補。〉撓。不撓，則神清。神清者，智之原。智者，心之府。〈〇　文瀾閣本「智」下有「平」字。〉神清、智平，乃能形物之情。人主知萬物之情，裁而用之，則君子小人不失其位。夫德厚而位卑者，謂之過；德薄而位尊者，謂之失。寕過於君子，無失於小人。過於君子，則人闕其理；失於小人，則物罹其殃。故曰：「人不鑑於流水，而鑑於止水。」以其清且平也。人主之道清平，則任人不失其才，六官各守其職。四封之內，百姓之事，任之於相；四封之外，敵國之事，任之於將。語曰：「將、相明，國無兵。」舜以干戚而服有苗，魯以頖宮而來淮夷。以道勝者，帝；以德勝者，王；以謀勝者，伯；以力勝者，强。强兵滅，伯兵絶，帝王之兵前無敵。人主之道，信其然矣。

國有富强篇第五
經曰：國之所以富强者，審權以操柄，審數以御人。課農者，術之事，而富在粟；謀戰者，權之事，而强在兵。故曰：「興兵而伐叛，則武爵任；武爵任，則兵强。按兵而勸農桑，農桑勸，則國富。」國不法地，不足以成其富；兵不法謀，不足以成其强。古者，聖人法天而皇，賢君法地而帝，智主法人而伯。乘天之時，因地之利，用人之力，乃可富强。

乘天之時者，春植穀、秋植麥、夏長成、冬備藏。因地之利者，國有沃野之饒，而人不足於食者，器用不備也；國有山海之利，而人不足於財者，商旅不備也。通四方之珍異，以有易無，謂之商旅。飭力以長地之財，用資軍實，謂之農。夫理絲麻，以成衣服，謂之女功。雲夢之毛羽，黔溪之丹砂，荊揚之皮革角骨，江衡之柟梓，會稽之竹箭，燕齊之魚鹽旃裘，兗豫之漆枲絺苧，鄭之刀，宋之斤，魯之削，吳之劒，燕之角，荊之簳，汾胡之笴，吳越之金錫，此地之財也。燕之涿鹿，趙之邯鄲，魏之温、軹，韓之滎陽，齊之臨淄，陳之宛邱，鄭之陽翟，洛川之二周，越之具區，楚之雲夢，齊之鉅鹿，宋之孟瀦，此地之良也。〈〇　文瀾閣本此下有「共居其地」四字。〉非有災害疾病而貧者，非惰則奢；世無奇業而獨富貴者，非儉則力。同列而相臣妾者，貧富使然也；同貫〈〇　文瀾閣本作「貴」。〉而相兼并者，强弱使然也；同地而或强或弱者，理亂使然也。茍有道理，地足容身，事可致也；茍有市井，交易所通，貨財可積也。

夫有容身之地，智者不言弱；有市井之利；智者不言貧。地誠任，不患無財；人誠用；不畏强禦。故神農教耕而王天下，湯武戰伐而服諸侯。國愚，則智可以强國；國智，則力可以强人。用智者，可以强於內而富於外；用力者，可以富於內而强於外。〈〇原脫「用力者可以」五字，張刻本有。以下文攷之正合。〉是以漢武帝南平百粵，以爲園囿；𨚫羌胡，以爲苑圃；珍怪異物，充於後宮；騊駼駃騠；實於外廐；匹庶乘堅良，人間厭柚橘。此謂智强於內而富於外。秦孝公行墾草之令，使商不得糴，農不得糶；廢逆旅，禁山澤；貴酒肉之價，重關市之賦，使農佚而商勞。行之數年而倉庾實，人知禮義。至於始皇，以爲之資，東向而并吞諸侯。此爲力富於內而强於外也。故知伯王之業，非智不戰，非農不贍，過此以往而致富强者，未之有也。

賢有遇時篇第六
經曰：賢人之生於世，無籍地，無貴宗，無奇狀，無智勇；或賢或愚，乍醉乍醒，不可以事迹求，不可以人物得。其得之者，在明君之心，道合而志同，信符而言順，如覆水於地，先流其濕；如燎火於原，先就其燥。故伊尹，有莘之耕夫，夏癸之酒保，湯得之於鼎飪之間，升陑而放桀。太公，朝歌之鼓刀，棘津之賣漿，周得之於垂綸之下，殺紂而立武庚。伍員被髮徒跣，挾弓矢乞食於吳，闔閭向風而高其義，下階迎之，三日與語，無復疑者。范蠡生於五戶之墟，爲童時，內視若盲，反聽若聾，時人謂之至狂；大夫種來觀而知其賢，扣門請謁，相與歸於地戶。管夷吾束縛於魯，齊桓任之以相。百里奚自鬻於虞，秦穆任之以政。韓信，南鄭之亡卒，淮陰之怯夫，漢高歸之以謀。故曰：「明君之心，如明鑑，如澄泉。」圓明於中，形物於外，則使賢任能，不失其時。若非心之見，非智之知，因人之視，借人之聽，其猶眩耄叟以黼黻，聒聾夫以《韶》《濩》，玄黃宮徵無貫於心，欲求得人，而幸其伯，未之有也。故五帝得其道而興，三王失其道而廢。廢興之道，在人主之心、得賢之用，非在兵强、地廣、人殷、國富也。

將有智謀篇第七
經曰：太古之初，有栢皇氏，至於容成氏，不令而人自化，不罰而人自齊，不賞而人自勸，不知怒，不知喜，俞然若赤子。庖犧氏、神農氏，教而不誅；軒轅氏、陶唐氏、有虞氏，誅而不怨。葢三皇之政以道，五帝之政以德。夏商衰，湯武廢道德，任智謀。〈〇此處似有脫誤。張刻本云︰「夏商周室弱，春秋戰國廢道德，任智謀。」亦以意改。〉秦任商鞅、李斯之智，而并諸侯；漢任張良、陳平之智，而滅項籍；光武任寇恂、馮異之智，而降樊崇；曹公任許攸、曹仁之智，而破袁紹；孫權任周瑜、魯肅之智，而敗魏武；劉備任諸葛亮之智，而王西蜀；晉任杜預、王濬之智，而平吳；苻堅任王猛之智，而定八表之衆；石勒任張賓之智，而生擒王淩；拓拔任崔浩之智，而保河朔之師；宇文任李穆之智，而挫高歡之銳；梁任王僧辯之智，而戮侯景；隋任高熲之智，而面縛陳主；太宗任李靖之智，而敗頡利可汗。有國家者，未有不任智謀而成王業也。故曰：將軍之事，以靜正理，以神察微，以智役物。見福於重關之內，慮患於杳冥之外者，將之智謀也。

術有陰謀篇第八
經曰：古之善用兵者，必重天下之權，而研諸侯之慮。重權不審，不知輕重强弱之稱；揣情不審，不知隱匿變化之動靜。〈〇張刻本無「靜」字。〉重莫難於周知，揣莫難於悉舉，事莫難於必成，此三者，聖人能任之，故兵有百戰百勝之術，非善之善者也；不如不戰而屈人之兵，善之善者也。夫太上用計謀，其次用人事，其下用戰伐。用計謀者，熒惑敵國之主，陰移諂臣，以事佐之；惑以巫覡，使其尊鬼事神；重其彩色文繡，使賤其菽粟，令空其倉庾；遺之美好，使熒其志；〈〇　文瀾閣本此下有「蕩其心」三字。〉遺之巧匠，使起宮室高臺，以竭其財、役其力；易其性，使化改淫俗。〈〇　文瀾閣本作「酗」。〉奢暴驕恣，賢臣結舌，莫肯匡助；濫賞淫刑，任其喜怒，政令不行；信卜祠鬼，逆忠進諂，〈〇　文瀾閣本「逆」作「退」。〉請謁公行。而無聖人之政，愛而與官，無功而爵，未勞而賞；喜則赦罪，怒則肆殺；法居而自順，令出而不行，信蓍龜、卜筮、鬼神、禱祠、讒佞、奇技，〈〇此四字，　文瀾閣本作「讒諂諛佞，奇技貨財」。〉亂行於門戶。其所謂是者皆非，非者皆是。離君臣之際，塞忠讜之路。然後淫之以色，攻之以利，娛之以樂，養之以味。以信爲欺，以欺爲信，以忠爲叛，以叛爲忠。忠諫者死，諂佞者賞。令君子在野，小人在位，急令暴刑，人不堪命。所謂未戰以陰謀傾之，其國已破矣。

以兵從之，其君可虜，其國可隳，其城可拔，其衆可潰。故湯用此而桀放，周用此而紂殺，越用此而吳國墟，楚用此而陳蔡舉，三家用此而魯國弱，韓魏用此而東周分。儒生之言皆曰：「兵强大者必勝，小弱者必亡。」是則小國之君無伯王之業，萬乘之主無破亡之兆。昔夏廣而湯狹，殷大而周小，越弱而吳强，所謂不戰而勝者，陰傾之術，夜行之道，文武之教。聖人昭然獨見，忻然獨樂，其在茲乎！

==數有探心篇第九〈〇張刻本「數」作「智」。〉

經曰：古者，鄰國烽煙相望，雞犬相聞，而足跡不接於諸侯之境，車軌不結於千里之外，以道存生，以德安形，人樂其居。後世澆風起而淳朴散，權智用而譎詐生，鄰國往來用間諜。縱橫之事，用檃括之人矣。

徐守仁義，社稷邱墟。魯尊儒墨，宗廟泯滅。非達奧知微，不能禦敵；不勞心苦思，不能原事；不悉見情僞，不能成名；材智不明，不能用兵；忠實不眞，〈〇張刻本「眞」作「明」。　文瀾閣本作「忠直不伸」。〉不能知人。是以鬼谷先生述《捭闔》、《揣摩》、《飛箝》、《抵巇》之篇，以教蘇秦、張儀遊說於六國而探諸侯之心，於是術行焉。夫用探心之術者，先以道德、仁義、禮樂、忠信、詩書、經傳、子史、謀略、成敗渾而雜說，包而羅之，澄其心，靜其志，伺人之情，有所愛惡去就，從欲而攻之，陰慮陽發。此虛言而往，彼實心而來，因其心，察其容，聽其聲，考其辭。言不合者，反而求之，其應必出。旣得其心，反射其意，符應不失，契合無二。膠而漆之，無使反覆，如養由之操弓，逢蒙之挾矢，百發無不中正。猶設罝�，以罹魚兔，張其會，磔其腰，脇其虛，必衝綱而掛目，亦奚有孑遺哉！

夫探仁人之心，必以信，勿以財；探勇士之心，必以義，勿以懼；探智士之心，必以忠，勿以欺；探愚人之心，必以蔽，勿以明；探不肖之心，必以懼，勿以常；探好財之心，必以賄，勿以廉。夫與智者言，依於博，智有涯而博無涯，則智不可以測博；與博者言，依於辨，博師古而辨應今，則博不可以應辨。與貴者言，依於勢，貴位高而勢制高，則位不可以禁勢。與富者言，依於物，富積財而物可寶，則財不足以易寶。與貧者言，依於利，貧匱乏而利豐贍，則乏不可以賙豐。與賤者言，依於謙，賤人下而謙降下，則賤不可以語謙。與勇者言，依於敢，勇不懼而敢剛毅，則勇不可以懾剛。與愚者言，〈〇已上二十一字原缺，依　文瀾閣本補。〉依於銳，愚質朴而銳聰明，則朴不可以察聰。此八者，皆本同其道，而末異其表。同其道，人所欲聽；異其表，聽而不曉。如此，則不測淺、不測深，吾得出無間、入無朕，獨往而獨來，或縱而或橫；如偃枯草，使東而東，使西而西；如引停水決之則流，壅之則止。謀何患乎不從哉！

夫道貴制人，不貴制於人。制人者握權，制於人者遵命也。制人之術，避人之長，攻人之短；見己之所長，蔽己之所短。故獸之動，必先爪牙；禽之動，必先觜距；螫蟲之動，必以毒；介蟲之動，必以甲。夫鳥獸蟲豸尚用所長以制物，兄其智者乎！夫人好說道德者，必以仁義折之；好言儒墨者，必以縱橫禦之；好談法律者，必以權術挫之。必乘其始、合其終、摧其牙、落其角，無使出吾之右。徐以慶弔之言，憂喜其心，使其神不得爲心之主。長生、安樂、富貴、尊榮、聲色、喜說，慶言也；死亡、憂患、貧賤、苦辱、刑戮、誅罰，弔言也。與貴者談，言弔則悲；與賤者談，言慶則悅。將其心，迎其意，或慶或弔，以惑其志，〈〇　文瀾閣本「惑」作「感」。〉情變於內者，形變於外，常以所見而觀其所隱，所謂測隱探心之術也。雖有先王之道，聖智之術，而無此者，不足以成伯王之業也。

政有誅强篇第十
經曰：夫國有亂軍者，士卒怯弱、器械柔鈍、政令不一、賞罰不明，不預焉。所謂亂軍者，豪家權臣、閽寺嬖昵，爲之軍吏，權軍之勢，擅將之威，公政私行，私門公謁。上發謀，下沮議；上申令，下不行。猛如虎、很如狼，强不可制者，皆謂之亂軍，各宜誅之。文宣誅少正卯於兩觀，而魯國清；田穰苴斬莊賈於表下，而軍容肅；魏絳刃楊干而諸侯服；項籍斬宋義，而天下怖。夫誅豪者，益其威；戮强者，增其權。威權生於豪强之身，而不在於士卒之庸。豪强有兼才者，則駕而御之，教而導之，如畜鷙鳥，如養猛虎，必節其飢渴，翦其爪牙，絆其足，猰其舌，呼之而隨，嗾之而走，牢籠其心使馴吾之左右。豪强無兼才者，則長其惡，積其㐫，縱其心，橫其志，禍盈於三軍，怨結於萬人。然後誅之，以壯吾氣。故曰：「不善人者，善人之資。」爲將帥者，國之師，不誅豪强，何以成三軍之威哉！

《神機制敵太白陰經》卷一終

善師篇第十一
經曰：兵非道德仁義者，雖伯有天下，君子不取。周德旣衰，諸侯自作禮樂，專征伐，始於魯隱公，齊以技擊强，魏以武卒奮，秦以銳士勝。說者以孫、吳爲宗，唯荀卿明於王道而非之，謂齊之技擊是亡國之兵，魏之武卒是危國之兵，〈○此二句原缺，依　文瀾本補。〉秦之銳士是干賞蹈利之兵。至於齊桓、晉文之師，可謂入其域而有節制矣。故齊之技擊，不可遇魏之武卒；魏之武卒，不可敵秦之銳士；秦之銳士，不可當桓文之節制；桓文之節制，不可當湯武之仁義。故曰：「善師者不陣，善陣者不戰，善戰者不敗，善敗者不亡。」

黃帝獨立於中央而勝四帝，所謂善師者不陣也。湯武征伐，陳師誓衆，放桀擒紂，所謂善陣者不戰也。齊桓南服强楚，〈○原脫「桓南」二字，依　文瀾閣本補。「南服强楚」與下「北伐山戎」爲對文。〉使貢周室；北伐山戎，爲燕開路，所謂善戰者不敗也。楚昭王遭闔閭之禍，國滅出亡，父兄相與奔秦請救，秦人出兵，楚王反國，所謂善敗者不亡也。凡兵，所以存亡繼絶，救亂除害。故伊、呂之將，子孫有國，與殷周並。下至末代，茍任詐力貪殘，孫、吳、韓、白之徒，皆身被誅戮，子孫不傳於嗣。葢兵者，凶器；戰者，危事。陰謀逆德，好用凶器，非道德忠信，不能以兵定天下之災，除兆民之害也。

貴和篇第十二
經曰：先王之道，以和爲貴。貴和重，人不尚戰也。《春秋左氏傳》曰：「君若以德綏諸侯，誰敢不服君？若以力，楚國方城以爲城，漢水以爲池，雖軍之衆，無所用也。」是故晉悼公使魏絳和戎，以正諸華，八年之間，九合諸侯，如樂之和，無所不諧，羌戎亦歸；晉惠公內不侵不叛之臣，於是有崤之師。譬如捕鹿，晉人角之，戎人掎之。

夫有道之主，能以德服人；有仁之主，能以義和人；有智之主，能以謀勝人；有權之主，能以勢制人。見勝易，知勝難。〈○　文瀾閣本作「戰勝易，和勝難」。〉語曰：「先王耀德不觀兵，兵戢而時動，動則威，觀則玩，玩則無震。」故有衣冠之會，未嘗有歃血之盟；有革車之會，未嘗有戰陣之事。兵者，不祥之器，不得已而用之。古先帝王所以舉而勝人，成功出於衆者，先文德以懷之；懷之不服，飾玉帛以啗之；啗之不來，然後命上將練軍馬、銳甲兵，攻其無備，出其不意。所謂叛而必討，服而必柔。旣懷旣柔，可以示德。《書》曰：「戒之用休，董之用威。」夫如是，則四夷不足吞，八戎不足庭也。

廟勝篇第十三
經曰：天貴持盈不失，陰陽四時之綱紀；地貴定傾不失，生長均平之土宜。人貴節事，調和陰陽，布告時令，事來應之，物來知之，天下盡其忠信，從其政令。故曰：「天道無災，不可先來；地道無殃，不可先倡；人事無失，不可先伐。」四時相乘，水旱愆和，冬雷夏霜，飛蟲食苗，天災也。山崩川涸，土不稼穡，水不澗下，五果不樹，八穀不成，地殃也。重賦苛政，高臺深池，興役過差，縱酒荒色，遠忠昵佞，窮兵黷武，人失也。上見天災，下覩地殃，傍觀人失。

兵不法天，不可動；師不則地，不可行；征伐不和於人，不可成。天贊其時，地資其財，人定其謀。靜見其陽，動察其陰，先觀其迹，後知其心。所謂勝兵者，先勝而後求戰；敗兵者，先戰而後求勝。故曰：「未戰而廟算勝者，得算多矣。未戰而廟算不勝者，得算少矣。多算勝，少算不勝，而况於無算乎！以此觀之，勝負見矣。」

沉謀篇第十四
經曰：善用兵者，非信義不立，非陰陽不勝，非奇正不列，非詭譎不戰。謀藏於心，事見於迹。心與迹同者敗，心與迹異者勝。兵者，詭逆也。能而示之不能，用而示之不用。心謀大，迹示小；心謀取，迹示與。惑其眞，疑其詐；眞詐不決，則强弱不分。湛然若玄元之無象，淵然若滄海之不測。如此，則陰陽不能算，鬼神不能知，術數不能窮，卜筮不能占，而况於將乎！夫善戰者，勝敗生於兩陣之間；其謀也，策不足驗；其勝也，形不足觀。能言而不能行者，國之害；能行而不能言者，國之用。故曰：「至謀不說，大兵不言，微乎！神乎！故能通天地之理，備萬物之情。」是故貪者利之，使其難厭；强者卑之，使其驕矜；親者離之，使其攜貳。難厭則公正闕，驕矜則虞守虧，攜貳則謀臣去。

周文利殷，〈○原作「離商」，依張刻本改。〉而商紂殺；勾踐卑吳，而夫差戮；漢高離楚，而項羽亡。是故屈諸侯者以言，役諸侯者以策。夫善兵者，攻其愛，敵必從；擣其虛，敵必隨；多其方，敵必分；疑其事，敵必備。從隨不得城守，分備不得併兵，則我佚而敵勞，敵寡而我衆。夫以佚擊勞者，武之順；以勞擊佚者，武之逆；以衆擊寡者，武之勝；以寡擊衆者，武之敗。能以衆擊寡，以佚擊勞，吾所以得全勝矣。夫竭三軍氣，奪一將心，疲萬人力，斷千里糧，不在武夫行陣之勢，而在智士權算之中。弱兮柔兮，卷之不盈懷袖；沉兮密兮，舒之可經寰海。五寸之鍵，能制闔闢；方寸之心，能易成敗。智周萬物而不殆，曲成萬物而不遺。順天信人，察始知終，則謀何慮乎不從哉！

子卒篇第十五
經曰：古者，用人之力，歲不過三日，籍歛不過什一。公劉好貨，居者有積倉，行者有裹糧。太王好色，內無怨女，外無曠夫。文王作刑，國無冤獄。武王行師，士樂其死。古之善率人者，未有不得其心而得其力者也，未有不得其力而得其死者也。故國必有禮信親愛之義，然後人以飢易飽；國必有孝慈廉恥之俗，然後人以死易生。人所以守戰至死不衰者，上之所施者厚也。上施厚，則人報之亦厚。且士卒之於將，非有骨肉之親，使冒鋒鏑、突干刃、死不旋踵者，以恩信養之，禮恕導之，小惠漸之，如慈父育愛子也。故能救其阽危，拯其塗炭，卑身下士，齊勉甘苦，親臨疾病，寒不衣裘，暑不操扇，登不乘馬，〈○張刻本「登」作「出」。〉雨不張葢。軍幕未辦，將不言坐；軍井未通，將不言渴。妻子補綻於行間，身自分功於役作。簞醪之饋，必投於河；挾纊之言，必廵於軍。是以人喜金鐸之聲、勇皷鼙之氣者，非惡生而樂死，思欲致命而報之於將也。故曰：「視卒如嬰兒，故可與之赴深溪；視卒如愛子，故可與之俱死。厚而不能使，愛而不能令，亂而不能理，譬如驕子，不可用也。是故令之以文，齊之以武，是謂必取。」語曰：夫妻諧，可以攻齊；小夫怒，可以攻魯。王翦、李牧、吳起、田穰苴竟如此而兵强於諸侯也。

選士篇第十六
經曰：統六軍之衆，將百萬之師，而無選鋒，渾而雜用，則智者無所施其謀，辨者無所施其說，勇者無所奮其敢，力者無所著其壯，無異獨行中原，亦何所取於勝負哉！故孫子曰：「兵無選鋒，曰北。」

夫選士以賞，賞得其進；用士以刑，刑愼其退。古之善選士者，懸賞於中軍之門，有深沉謀慮出人之表者，以上賞而取之，名曰「智能之士」。有辭縱理橫、飛箝捭闔，能移人之性、奪人之心者，以上賞而禮之，名曰「辯說之士」。有得敵國君臣問間請謁之情性者，以上賞而禮之，名曰「間諜之士」。有知山川水草次舍、道路迂直者，以上賞而禮之，名曰「鄕導之士」。〈○　文瀾閣本云︰「有因隙制宜，簡要便密，使敵眩惑而相疑嫉，以入我機穽者，以上賞而禮之，名曰『間諜之士』。有得敵國君臣門閭請謁之情性者，以上賞而禮之，名曰『鄕導之士』。」文與此大異。〉有制造五兵、攻守利器奇變詭譎者，以上賞得而厚之，名曰「技巧之士」。有引五石之弓矢貫重札，戈矛劍戟便於利用，陸搏犀兕，水攫黿鼉，佻身捕虜，搴旗摭皷者，上賞得而撫之，名曰「猛毅之士」。有立乘奔馬，左右超忽，踰越城堡，出入廬舍,〈○張刻本作「營壘」。〉而亡形迹者，上賞得而聚之，名曰「蹻捷之士」。有往返三百里不及夕者，上賞得而聚之，名曰「疾足之士」。有力負六百三十斤行五十步者，上賞得而聚之；或二百四十斤者，次賞得而聚之，名曰「巨力之士」。有步五行、運三式，多言天道、陰陽、詭譎者，下賞得而存之，名曰「技術之士」。夫十士之用，必盡其才、任其道。計謀使智能之士，談說使辯說之士，離親間疏使間諜之士，深入諸侯之境使鄕導之士，建造五兵使技巧之士，摧鋒捕虜、守危攻强使猛毅之士，掩襲侵掠使蹻捷之士，探報計期使疾足之士，破堅陷剛使巨力之士，誑愚惑癡使技術之士，此謂任才之道、選士之術也。三王之后，五伯之辟，得其道而興，失其道而亡。興亡之道，不在人主聰明文思，在乎選能之當其才也。

勵士篇第十七
經曰：激人之心，勵士之氣。發號施令，使人樂聞；興師動衆，使人樂戰；交兵接刃，使人樂死；其在以戰勸戰，以賞勸賞，以士勵士。木石無心，猶可危而動、安而靜，况於勵士乎！古先帝王伯有天下，戰勝於外，班師校功，集衆於中軍之門。上功賜以金璋紫綬，錫以錦綵，衣以繒帛，〈○原脫「衣以」二字，据文瀾閣本補。張本同。〉坐以重裀，享以太牢，飲以醇酒；父母妻子皆賜紋綾，坐以重席，〈○上二十字原脫，据文瀾閣本補。張本同。〉享以少牢，〈○文瀾閣本作「太牢」。張本同。〉飲以酎酒。大將軍捧賜，偏將軍捧觴，大將軍令於衆曰：「戰士某乙等奮不顧身，功超百萬，斬元戎之首，搴大將之旗，功高於衆，故賞上賞，子孫後嗣長稱卿大夫之家。父母妻子皆受重賞，牢席有差。衆士咸知。」次功賞以銀璋朱綬，紋綾之衣，坐以重席，享以少牢，飲以酎酒；父母妻子贈以繒帛，坐以單席，享以雞豚，飲以釃酒。偏將軍捧賜，子將軍捧觴，大將軍令於衆曰：「戰士某乙等勇冠三軍，功經百戰，斬驍雄之首，搴虎豹之旗，功出於人，賜以次賞，子孫後嗣長爲勲給之家。父母妻子皆受榮賞，牢席有差。衆士咸知。」下功賞以布帛之衣，坐以單席，享以雞豚，飲以釃酒；父母妻子立而無賞，坐而無席。子將軍捧賜，卒捧觴，大將軍令於衆曰：「戰士某乙等戮力行間，劬勞歲月，雖無搴旗斬將，實以跋涉疆埸，賜以下賞，子孫後嗣無所庇諸。父母妻子不及坐享。衆士咸知。」令畢，命上功起再拜大將軍，讓曰：「某乙等忝列王臣，敢不盡節，有愧無功，叨受上賞。」大將軍避席曰：「某乙等不德，謬居師長，賴爾之功，梟懸凶逆，盛績美事，某乙等無專善。」退而復坐。命次功再拜上功，上功曰：「某乙等無謀無勇，遵師長之命，有進死之榮，無退生之辱，身受殊賞，上光父母，下及妻子，子其勉旃。」退而復坐。命下功再拜次功，次功坐受，曰︰「某乙等少猛寡毅，遵師長之命，决勝負於一時，身受次賞，上光父母，下及妻子，子其勉旃。」下功退而復坐。夫如是勵之，一會，則鄕勉黨，里勉鄰，父勉子，妻勉夫；二會，則縣勉州，師勉友；三會，則行路相勉。聞金革之聲，相踐而出，鄰無敵國，邑無堅城，何患乎不勉哉！

刑賞篇第十八
經曰：有虞氏畫衣冠，異章服，以州輔牧，〈○　文瀾閣本作「以刑輔繆」。以下文攷之，當是。〉而奸不犯，其人醇。湯武鑿五刑，傷四肢，以繆輔刑，而奸不止，其人淫。有虞非仁也，湯武非異也；其道異者，時也。古之善治者，不賞仁，賞仁則爭爲施而國亂；不賞智，賞智則爭爲謀而政亂；不賞忠，賞忠則爭爲直而君亂；不賞能，賞能則爭爲功而事亂；不賞勇，賞勇則爭爲先而陣亂。

夫蒞衆以仁，權謀以智，事君以忠，制物以能，臨敵以勇。此五者，士之常。賞其常，則致爭；致爭，則政亂；政亂，則非刑不治。故賞者，忠信之薄，而亂之所由生；刑者，忠信之戒，而禁之所由成。刑多而賞少，則無刑；賞多而刑少，則無賞。刑過，則無善；賞過，則多奸。王者以刑禁，以賞勸，求過而不求善，而人自爲善。賞，文也；刑，武也。文武者，軍之法，國之柄。

明主首出，庶物順時，以撫四方，執法而操柄，據罪而制刑，按功而設賞。賞一功而千萬人悅，刑一罪而千萬人愼；賞無私功，刑無私罪，是謂軍國之法、生殺之柄。故曰：「能生而能殺，國必强；能生而不能殺，國必亡。」能生死而能赦殺者，上也。刑賞之術無私，常公於世以爲道。其道也，非自立於堯舜之時，非自逃於桀紂之朝；用得之而天下治，用失之而天下亂。治亂之道，在於刑賞，不在於人君。過此以往，雖彌綸宇宙、纏絡萬品，生殺之外，聖人錯而不言。

地勢篇第十九
經曰：善戰者，以地强，以勢勝；如轉圓石於千仞之谿者，地勢然也。千仞者，險之地；圓石者，轉之勢也。地無千仞而有圓石，置之窳塘之中，則不能復轉；地有千仞而無圓石，投之方稜偏匾，則不能復移。地不因險，不能轉圓石；石不因圓，不能赴深谿。故曰：「兵因地而强，地因兵而固。」

夫善用兵者，高邱勿向，背邱勿迎，負陰抱陽，養生處實，則兵無百病。是故諸侯自戰於地，名曰「散地」。入人之境不深，名曰「輕地」。彼此皆利，名曰「爭地」。彼我可往，名曰「交地」。三屬諸侯之國，名曰「衢地」。深入，背人城邑，名曰「重地」。山林、沮澤、險阻，名曰「圮地」。出入迂隘，彼寡可以擊吾衆，名曰「圍地」。〈○「圍」，原作「貪」，下同，依張刻本改，與《孫武子‧九地篇》合。〉疾戰則存，不戰則亡，名曰「死地」。故散地無戰，輕地無留，爭地無攻，交地無絶，衢地無合，重地則掠，圮地則行，圍地則謀，死地則戰。是故城有所不攻，計不合也；地有所不爭，未見利也；君命有所不聽，不便事也。凡地之勢，三軍之權，良將行之，智將遵之，而旅將非之，欲幸全勝，飛龜舞蛇，未之有也。

兵形篇第二十
經曰：夫兵之興也，有形有神。旗幟金革，依於形；智謀計事，依於神。戰勝攻取，形之事，而用在神；虛實變化，神之功，而用在形。形粗而神細，形無物而不監，神無物而不察。形誑而惑事其外，神密而圓事其內。觀其形不見其神，見其神不見其事。以是參之，曳柴揚塵，形其衆也；減竈滅火，形其寡也。勇而無剛，當敵而速去之，形其退也；斥山澤之險，無所不至，形其進也。油幕冠樹，形其强也；偃旗卧鼓，寂若無人，形其弱也。故曰：兵形象陶人之埏土，鳧氏之冶金；爲方爲圓，或鐘或鼎。金土無常性，因工以立名；戰陣無常勢，因敵以爲形。故兵之極，至於無形；無形，則間諜不能窺，智略不能謀。因形而措勝於衆，衆不能知；人皆知我所以勝之形，莫知吾所以制勝之形。形不因神不能爲變化，神不因敵不能爲智謀。故水因地而制形，兵因敵而制勝也。

作戰篇第二十一
經曰：昔之善戰者，如轉木石。木石之性，圓則行，方則止。行者，非能行而勢不得不行；止者，非能止而勢不得不止。夫戰人者，自鬬於其地，則散；投之於死地，則戰。散者，非能散，勢不得不散；戰者，非能戰，勢不得不戰。行止不在於木石，而制在於人；散戰不在於人，而制在於勢。此因勢而戰人也。

夫未見利而戰，雖衆必敗；見利而戰，雖寡必勝利者，彼之所短，我之所長也。見利而起，無利則止；見利乘時，帝王之資。故曰：「時之至，間不容息。」先之則太過，後之則不及。見利不失，遭時不疑，失利後時，反受其害。疾雷不及掩耳，卒電不及暝目。赴之若驚，用之若狂，此因利之戰人也。

夫戰者，左川澤，右邱陵，背高向下，處生擊死，此平地之戰人也。逼敵無近於水，彼知不免，致死拒我，困獸猶鬬，蜂蠆有毒，况於人乎！令其半濟而擊之，前者知免，後者慕之，蔑有鬬心。敵逆水而來，迎之於水內，此水上之戰人也。左右山陵、谿谷險狹與敵相遇，我則金鼓蔽山，旗幟依林，登高遠斥，出沒人馬，此山谷之戰人也。勢利者，兵之便；山水平陸者，戰之地。夫善用兵者，以便勝，以地强，以謀取，此勢之戰人也。如建瓴水於高宇之上，砉然而無滯霤；又如破竹，數節之後，迎刃自解，無復著手。

攻守篇第二十二
經曰：地所以養人，城所以守地，戰所以守城。內得愛焉，所以攻。〈○張刻本「愛」作「人」，葢以意攺也。《司馬法》云︰「內得愛焉，所以守也。外得威焉，所以戰也。」此下亦攻守並舉，疑「內得愛焉」之下有脫文。〉守不足，攻有餘；力不足者守，力有餘者攻。攻人之法，先絶其援，使無外救，料城中之粟，計人日之費。糧多人少，攻而勿圍；糧少人多，圍而勿攻。力未屈、粟未盡、城尚固，而拔者，攻之至也；力屈、粟殫、城壞，而不拔者，守之至也。

夫守城之法，以城中壯男爲一軍，壯女爲一軍，男女老弱爲一軍。三軍無使相遇，壯男遇壯女，則費力而奸生；壯女遇老弱，則老使壯悲，弱使强憐。悲憐在心，則使勇人更慮，壯夫不戰。故曰：善攻者，敵不知所守；善守者，敵不知所攻。微乎！微乎！至於無形。神乎！神乎！至於無聲，故能爲敵之司命。

行人篇第二十三
經曰：君擇日登拜大將軍，繕甲兵，具卒乘。出則破人之國、敗人之軍、殺人之將、虜人之俘。贏糧萬里，行於敵人之境，而不知敵人之情，將之過也。敵情不可求之於星辰，不可求之於神鬼，不可求之於卜筮，而可求之於天。〈○「天」字似誤。　文瀾閣本無此句。〉

昔商之興也，伊尹爲夏之庖人；周之興也，呂望爲殷之漁父；秦之帝也，李斯爲山東之獵；夫漢之王也，韓信爲楚之亡卒；魏之伯也，荀彧爲袁紹之棄臣；晉之禪也，賈充任魏；魏之起也，崔浩家晉。故七君用之而帝天下。夫賢人出奔，必有佞臣持君之衡。是以失度佐有扈，孤功專驩兜，成均權三苗，推移佞桀，崇侯諂紂，優旃惑晉。故曰：三仁去而殷墟，二老歸而周熾，子胥死而吳亡，范蠡存而越伯，五羖入而秦喜，樂毅出而燕懼。將能收敵國之人而任之，以索其情，戰何患乎不克？故曰：「羅其英，敵國傾；羅其雄，敵國空。」它山之石，可以攻玉。

夫行人之用事有二。一曰：因敵國之人來觀釁於我，我高其爵、重其祿、察其辭、覆其事；實則任之，虛則誅之；任之以鄕導。二曰：吾使行人觀敵國之君臣，左右執事，孰賢孰愚？中外近人，孰貪孰廉？舍人謁者，孰君子孰小人？吾得其情，因而隨之，可就吾事。

夫三軍之重者，莫重於行人；三軍之密者，莫密於行人。行人之謀未發，有漏者與告者皆死。謀發之日，削其藳、焚其草、金其口、木其舌，無使內謀之泄。若鷹隼之入重林，無其蹤；若遊魚之赴深潭，無其跡。離婁俛首，不見其形；師曠傾耳，不聆其聲。微乎！微乎！與纖塵俱飛，豈飽食醉酒爭力輕合之將，而得見行人之事哉！

==鑑才篇第二十四〈○張刻本「鑑」作「擇」。〉

經曰：人稟元氣所生，陰陽所成。淳和平淡，元氣也；聰明俊傑，陰陽也。淳和不知權變，聰明不知至道。夫人柔順安恕，失於斷決，可與循節，難與權宜。强悍剛猛，失於猜忌，可與涉難，難與持守。貞良畏愼，失於狐疑，可與樂成，難與謀始。清介廉潔，失於局執，可與立節，難與通變。韜晦沉靜，失於遲回，可與深慮，難與應㨗。

夫聰明秀出之謂英，膽力過人之謂雄。英者，智也；雄者，力也。英不能果敢，雄不能智謀，故英得雄而行，雄得英而成。

夫人有八性不同，仁義、忠信、智勇、貪愚。仁者好施，義者好親，忠者好直，信者好守，智者好謀，勇者好決，貪者好取，愚者好矜。人君合於仁義，則天下親；合於忠信，則四海賓；合於智勇，則諸侯臣；合於貪愚，則制於人。仁義可以謀縱，智勇可以謀橫；縱成者王，橫成者伯。王伯之道，不在兵强士勇之際，而在仁義智勇之間，此亦偏才未足以言大將軍。

若夫能柔能剛，能翕能張，能英而有勇，能雄而有謀，圓而能轉，環而無端，智周乎萬物，而道濟於天下，此曰通才，可以爲大將軍矣。故曰：「將者，國之輔。輔周則國强，輔隙則國弱，是謂人之司命、國家安危之主，不可不察也。」明主所以擇人者，閱其才通而周鑑，其貌厚而貴；察其心貞而明，居高而遠望，徐視而審聽，神其形，聚其精，若山之高不可極，若泉之深不可測。然後審其賢愚以言辭，擇其智勇以任事，乃可任之也。夫擇聖以道，擇賢以德，擇智以謀，擇勇以力，擇貪以利，擇奸以隙，擇愚以危。事或同而觀其道，或異而觀其德，或權變而觀其謀，或攻取而觀其勇，或貨財而觀其利，或捭闔而觀其間，或恐懼而觀其安危。故曰：欲求其來，先察其往；欲求其古，先察其今。先察而任者昌，先任而察者亡。

昔市偷自鬻於晉，晉察而用之，勝楚。伊尹自鬻於湯，湯察而用之，放桀。智能之士，不在遠近。仁人不因困阨，無以廣其德；智士不因時棄，無以舉其功。王者不因絶亡，無以立其義；霸者不因强敵，無以遺其患。明主任人，不失其能；直士舉賢，不離於口。無萬人之智者，不可據於萬人之上。故曰：〈○「曰」字原脫，依　文瀾閣本補。此下八句乃《孫武子‧謀攻篇》文。〉「不知軍中之事，而同軍中之政者，則軍士惑矣。不知三軍之權，而同三軍之任者，則軍士疑矣。三軍旣惑且疑，則諸侯之難至矣。」夫如是，則君不虛王，臣不虛貴。所謂君道知使臣，臣術知事君者。

《神機制敵太白陰經》卷二終

授鉞篇第二十五
經曰：國有疆埸之役，則天子居正殿，命將軍，詔之曰：「朕以不德，謬承大運，致寇敵侵擾，攻掠邊陲，日旰忘食，憂在寤寐，勞將軍之神武，帥師以應之。」將軍再拜受詔，乃令太史卜，齋三日，於太廟拂龜。太史擇日以授鉞，君入太廟，西面立，親操鉞，以授將軍，曰：「從此以往，上至於天，將軍制之。」復操斧柄，授將軍曰：「從此以往，下至于泉，將軍制之。」將軍旣受命，跪而荅曰：「臣聞國不可從外治，軍不可從內御。二心不可以事君，疑志不可以應敵。臣旣受命，專斧鉞之威，臣不願生還，請君亦埀一言之命於臣。〈○以《六韜‧立將篇》校之，此下脫「君不許臣」句。〉臣不敢將；君許臣，乃辭而行。」三軍之事，不聞君命，皆由於將出，臨敵決戰無有二心。若此無天於上，無地於下，中無君命，傍無敵人。是故智者爲之慮，勇者爲之鬬，氣厲青雲，疾若馳騖，兵不接刃而敵降伏，戰勝於外，功立於內。於是將軍乃縞素避舍，請於君，君命捨之。

部署篇第二十六
經曰：兵有四正四奇，總有八陣，或合爲一，或離爲八。以正合，以奇勝，餘奇爲握奇，聚散之勢，節制之度也。

一萬二千五百人爲一軍。一萬二千象十有二月，五百象閏餘，窮陰極陽，備物成功，征無義，伐無道。聖人得以興，亂人得以廢。興廢存亡昏明之術，皆由兵也。

司馬穰苴曰：「五人爲伍，十伍爲部。」〈○原本誤作「五」。五爲伍，伍伍爲部，以人數計之，不合。張刻本作「二伍爲部」，亦以意改也。以《通典》百四十八引《穰苴兵法》文校正。〉部，隊也。一軍凡二百五十隊，每十隊以三爲奇。風后曰：「餘奇握奇。」故一軍以三千七百五十人爲奇兵，隊七十有五，外餘八千七百五十人，部隊一百七十五分爲八陣，陣有一千九十三人七分五銖，隊有二十二火人爲一陣之部署。今舉一軍，則千軍可知矣。

將軍篇第二十七〈○張刻本此篇闕。〉
經曰：三軍之衆，萬人之師，張設輕重，在於一人，不可不察也。一人大將軍，智、信、仁、勇、嚴、謹、賢、明者任。二人副將軍，智、信、仁、勇、嚴、毅、平、直者任，一人主軍糧，一人主征馬。四人總管，嚴識軍容者任，二人主左右虞候，二人主左右押衙。八人子將，明行陣、辨金革、曉部署者任。八人大將軍別奏，十六人大將軍傔，〈侍從官吏。○　文瀾閣本此下有「八人副大將別奏」句。〉一十六人總管傔，八人子將別奏，一十六人子將傔，忠勇、驍果、孝義、有藝能者任。一人判官，沉深謹密、計事精敏者任，濡鈍勿用。一人軍正，主軍令斬決罪隸及行軍禮儀、祭祀、賓客進止。四人軍典，謹厚、明書算者任。

陣將篇第二十八
經曰：古者，君立於陽，大夫立於陰，是以臣不得窺君，下不得窺上，則君臣上下之道隔矣。夫智均不能相使，力均不能相勝，權均不能相懸。〈○張刻本作「援」。〉道同則不能相君，勢同則不能相王，情同則不能相順。情異則理，情同則亂。故大將以智，裨將以勇。以智使勇，則何得而不從哉！一人偏將軍，勇猛果敢、輕命好戰者任。二人副偏將軍，無謀於敵、有死於力、守成規而不失者任。四人子將，目明旌旗、耳察金鼓、心存號令、宣布威德者任。二人虞候，擒奸摘伏、深覘非常、伺察動靜、飛符走檄、安忍好殺、事任惟時者任。二人承局，差點均平、更漏無失、糾舉必中者任。六人偏將軍別奏，一十二人偏將軍傔，六人副偏將軍別奏，十二人副偏將軍傔，八人虞候兼充子虞候，並忠勇、驍果、孝義、藝能者任。一人判官，主倉糧財帛出納，軍器刑書公平者任。二人軍典，明書記、謹厚者任。

隊將篇第二十九
經曰：智者之使愚也，聾其耳，瞽其目，迷其心，任其力，然後用其命。如驅羣羊，驅而往，驅而來，莫知所之。與之登高去其梯，入諸侯之境廢其梁。役之以事，勿告之以謀；語之以利，勿告之以害。則士可以得其心而主其身。如此，則死生聚散，聽之於我，是謂良將。

一人隊將，經軍陣、習戰鬬、識進止者任。一人隊管、一人隊頭、二人副隊頭，主文書、酬功賞、知勞苦、明部分行列疎密，並責成於副隊頭，公直明曉者任。一人秉旗、二人副旗，並勇壯者任。一人枹鼓，主昏明發警、進退節制，氣勇志銳者任。一人吹角，主收軍退陣，謹守節制、懦怯忠謹者任。一人司兵，主五兵銳利、支分器仗，明解者任。一人司倉，主支分財帛、給付軍糧，清廉者任。一人承局，主雜供差料，無人情、惡口舌者任。五人火長，主厨膳飯食、養病、守火、內衣、資樵採、戰陣不預，仁義者任。

馬將篇第三十
經曰：夫戎馬，必安其處所，適其水草，節其飢飽；冬則溫廐，夏則涼庌；刻剔鬃毛，謹落蹄甲。狎其耳目，無令驚悚；習其驅馳，閑其進止。人馬相親，然後可使鞍勒。轡銜必先堅完，斷絶必補。凡馬不傷於末，必傷於始；不傷於飢，必傷於飽。日暮道遠，必數上下，寕勞於人，愼無勞馬。常令有餘，備敵覆我。能明此者，可以橫行八表。

凡馬軍，人支兩匹。一軍征馬二萬五千匹，其無馬者，亦如五支，令以兩匹爲率。一人征馬副大將，軍中擇善牧養者任。二人征馬總管副偏將，軍中擇善牧養者任。八人征馬子將軍，軍中擇明閑牧養者任。五十人征馬押官定見，軍中擇善牧養者任。五百人羣頭，善乘騎者任。一云百人羣頭毉，亦羣頭中擇取一千人馬子軍外差，又云五百人馬子毉馬在內。

鑑人篇第三十一
經曰：凡人，觀其外，足知其內。七竅者，五臟之門戶。九候三停，定一尺之面；智愚勇怯，形一寸之眼。天倉金匱，以別其貴賤貧富。夫欲任將，先觀其貌，後知其心。

神有餘法：容貌堂堂，精爽清徹，聲色不變，其志榮枯，不易其操，是謂神有餘。

形有餘法：頭頂豐停，腹肚濃厚，鼻圓而直，口方而稜，頤額相臨，顴耳高聳，肉多而有餘，〈○　文瀾閣本作「不餘」。〉骨粗而不露，眉目明朗，手足紅鮮，望下而就高，比大而獨小，是謂形有餘。

心有餘法：遏惡揚善，後己先人，無疾人以自賢，無危人以自安，好施陰德，常守忠信，〈○　文瀾閣本此下有「不疾人之善，不揚己之長」二句。〉豁達大度，不拘小節，是謂心有餘。

鑑頭、目、鼻、口、舌、齒法：

虎頭高視，富貴無比；犀頭崒嵂，富貴鬱鬱；象頭高廣，福祿居長；鹿頭側長，志氣雄强；龜頭郤縮，喉豐酒肉；獺頭橫闊，志氣豁達；駝頭蒙鴻，福祿千鍾；蛇頭平薄，財物寥落；駱頭尖銳，貧厄無計；兔頭蔑頡，志氣下劣；狗頭尖圓，泣淚漣漣。

眉直頭昻，富貴吉昌；眉薄而晞，少信多欺；髮欲細宻，鬚欲麄疏。

眼目光彩明凈者，貴；眼鼻成就者，魂魄强美；眉目指瓜者，好施；眼鼻口小者，多虛少實；眼鼻口大者，有實無虛；眼中赤脈貫瞳子者，兵死。雞眼捲頭，不淫卽偷；羊目直視，能殺妻子；猪目應瞪，刑禍相仍，亦主小貴；蜂目豺聲，常行安忍；螻蛄目，心難得；魚目，多厄；猴目，窮寒；鷹視狼顧，常懷嫉妬；牛頭虎視，富貴無比。

鼻圓隆實，富貴終吉；鼻孔小縮，慳貪不足；蜣蜋鼻，少意智。野狐鬚，無信期；羖羊鬚，多狐疑。

口如馬喙，心難信制；口如鳥嘴，窮寒客死；口如河海，富貴自在；唇如點朱，才學代無。

舌紅且厚，神識自守；吐舌及鼻，有壽復貴。

鋸齒食肉；平齒食菜；疏齒猛毅；密齒淳和；細齒長貧，名曰鬼齒。

鑑頷、耳、胸、背、手、肚、黑子、面形法：

燕頷封侯，腮尖乏肉，意志不足。

耳輪厚大鮮明者，貴而且壽；小薄者，賤而且夭。

虎項圓粗，富貴有餘；鶴頂了了，財物乏少。頸麄短者，富貴；長細者，貧賤。

胸背如龜，富貴巍巍；胸長而方，智勇無雙。

手足尖濃，指密而厚者，富貴；手如雞足，智意褊促；手如豬蹄，智意昏迷；手如狙掌，勤勞伎倆。

肚如埀壺，富貴有餘。牛腹貪婪；狗腹窮寒；蝦蟆腹懶；蜥蜴腹緩。

凡人聲欲深且實，不欲淺而虛，遠而不散，近而不亡，淺而非壯，深而不藏，大而不濁，小而不彰，細而不亂，幽而能明，餘響澂徹，有若笙簧，宛轉流韻，能圓而長。虎聲將軍，馬聲驍勇。雄聲雌視者，虛僞人也；氣急而聲重者，眞實人也。

凡黑子欲得大而明，生隱處吉，露處凶。

凡人面欲圓，胸欲方，上欲長，下欲短。

凡人胸欲厚，背欲負五嶽、成四瀆好，頭高足厚，頸短臂長，似虎似龍，所謂行、住、坐、卧，飲食音聲，似非一處也。

鑑頭骨、玉枕、額文法：

腦頭高聳起，將軍。「□」三關玉枕，萬戶侯近下將軍；「◎」車輪枕，封侯；「□」三星枕，封王；「□」偃月枕，封三公；「□」四方枕，封侯；「□」十字枕，封二千石；「□」酒樽枕，二千石；三公「□」上字枕，封侯；「○」圓枕，封侯。

「□」額上有北字文，將軍；「□」額上有兩立文，二千石；「□」眉間有四立文，封侯；「八」眉間有八字龍文，將軍；「□」眉間有三偃月文，封侯；「□」額上有覆月文，將軍；「八」眉上有文通髮，將軍；「土」眉間有土字文，封侯；「文」眉間有文字文者，兵死。

凡人色，欲正不欲邪。白如凝脂，黑如傅漆，紫如爛椹，黃如蒸粟，赤如炎火，青如浴藍，皆三公、將、相也。

相馬篇第三十二
經曰：相馬之法，先相頭耳：耳如撇竹，眼如鳥目，麞脊、麟腹、虎胸，尾如垂帚。次相頭骨：稜角成就，前看、後看、側看，但見骨側狹，見皮薄露，鼻衡柱側，高低額欲伏，臺骨分明，分段俱起，視盼欲遠，精神體氣高爽。〈○張刻本無此四句。按︰下文云「高舉而遠望，淫視而遠聴」，又云「胸前三臺骨欲起，分段分明」，與此文意複，疑張本得其眞也。今姑存之。〉立蹄攢聚，行止循良，走驟輕躁，毛鬣輕潤，喘息均細；擎頭如鷹，龍頭高舉而遠望，淫視而遠聽，前看如雞鳴，後看如蹲虎；立如獅子，辟兵萬里；頷鼻中欲得受人拳；名曰「太倉」。

太倉寬易飼。胸臆欲闊。胸前三臺骨欲起，分段分明。鬣欲高，頭欲方，目欲大，而光脊欲强壯有力，腹脇欲張，四下欲長。耳欲緊小，小卽耐勞。目大膽，大膽則不驚。鼻欲大，鼻大則肺大，肺大則能走。膁欲小，小則易飼。肋欲得密。口欲上尖下方，舌欲薄長赤色如朱，齒欲齶瓣分明，牙欲去齒二寸，腹下欲廣且平方。牙欲白，則長壽。望之大，就之小，筋馬也。前視見目，傍視見腹，後視見肉，駿馬也。齒欲齊密，上下相當，上唇欲急而方，下唇欲緩而厚，口欲紅而有光，如穴中看火，千里馬也。臆間欲廣一尺以上，能久走，頭欲高，如剝兔龍顱，穴目平脊，大腹䏶肉多者，行千里；眼中紫縷貫瞳子者，五百里；上下徹者，千里。〈○此二句原脫，依　文瀾閣本補。〉

凡馬不問大小肥瘦，數肋有十二、十三，四百里；十四、十五，五百里。旋毛起腕膝上者，六百里；腹脊上者，五百里；項轅大者，三百里；目中有童人如並立並坐者，千里。羊鬚中生距如雞者，五百里。耳本下角長一二寸者，千里。頭如渴鳥者，千里。馬初生無毛，七日方得行者，千里。尿過前蹄一寸已上者，五百里；尿舉如一足大者，千里。腹下有逆毛者，千里。蘭孔中有筋皮及毛者，五百里，眼上孔是也。蹄青黑赤紅白，硬如蚌，有隴道成者，軟口叉吻頭厚者，硬口叉淺者，不能食眼下無伏蟲及骨者，咬人。目小多白，驚。後足欲曲，腕耳中欲促。凡馬後兩足白者，老馬駒；前兩足白者，小馬駒。

馬有五勞︰卸鞍不𩥇者，骨勞；𩥇而不起者，筋勞；起而不振者，皮勞；振而不噴者，氣勞；噴而不尿者，血勞。骨勞，絆之𨚫行三十步，差。皮勞，以手摩兩鞍下，汗出，差。氣勞，長韁牽之行得尿者，差。血勞，高繫，勿令頭低而食，差。馬口，春青色、夏赤色、秋白色、冬黑色，皆死，此名入口病也。

誓衆軍令篇第三十三
經曰：陶唐氏以人戒於國中，欲人强其命也。有虞氏以農教戰，漁獵簡習，故人體之。夏后氏誓衆於軍中，欲人先其慮也。殷人誓衆於軍門之外，欲人先意以待事也。周人將交白刃而誓之，以致人意也。夏賞於朝，賞善也；殷戮於市，戮不善也。周賞於朝，戮於市，兼質文心也。夫人，以心定言，以言出令，故須振雄略，出勁辭，銳鐵石之心，凜風霜之氣，發揮號令，申明軍法。

誓衆文：　某將軍某乙告爾六軍將吏士伍等。聖人弦木爲弧，剡木爲矢，弧矢之利，以威不庭。兼弱攻昧，取亂侮亡。今戎夷不庭，式干王命，皇帝授我斧鉞，肅將天威，有進死之榮，無退生之辱，用命賞于祖，不用命戮于社。軍無二令，將無二言，勉爾乃誠，以從王事，無干典刑。

軍令：　經曰：師衆以順爲武，有死無犯爲恭，故穰苴斬莊賈，魏絳戮楊干，而名聞諸侯，威震鄰國。令之不行，不可以稱兵。三令而不如法者，吏士之罪也；申明而不如法者，將之過也。先甲三日，懸令於軍門，付之軍正，使執本宣於六軍之衆。有犯命者，命軍正准令按理而後行刑，使六軍知禁而不敢違也。

一、漏軍事者，斬；漏泄軍中陰謀及告事者，皆死。

一、背軍走者，斬；在道及營臨陣同。

一、不戰而降敵者，斬；背順歸逆同。

一、不當日時後期者，斬；詐事會戰同。阻雨雪水火不坐。

一、與敵人私交通者，斬，籍沒其家；言語書疏同。

一、失主將者，斬；隨從則不坐。

一、失旌旗節鉞者，連隊斬；與敵人所取同。

一、臨難不相救者，斬；爲敵所急不相救者同。

一、誑惑訛言，妄說陰陽卜筮者，斬；妄說鬼神災祥以動衆者同。

一、無故驚軍者，斬；呼呌奔走，妄言煙塵者同。

一、遺棄五兵軍裝者，斬；不謹固檢察者同。

一、自相竊盜者，斬，不計多少。

一、將吏守職不平，藏情相容者，斬；理事曲法者同。

一、以强凌弱，樗蒲忿爭，酗酒喧競，惡罵無禮，於理不順者，斬；因公宴集醉者，不坐。

一、軍中奔走軍馬者，斬；將軍已下，並步入營乘騎者同。

一、破敵先擄掠者，斬；入敵境亦同。

一、更鋪失候，犯夜失號，擅宿他火者，斬；恐奸得計。

一、守圍不固者，斬；罪一火主吏。

一、不伏差遣，及主吏役使不平者，斬；有私及强梁者同。

一、侵欺百姓，姦居人子女，及將婦人入營者，斬；恐傷人軍中，愼子女氣。

一、違將軍一時一命，皆斬。

關塞四夷篇第三十四
經曰：關塞者，地之要害也。設險守固，所以乖蠻隔夷，內諸夏而外夷狄，尊衣冠禮樂之國，卑氊裘毳服之長，是以荒要侯甸從此別矣。

關內道︰自京西出塞門鎭，經朔方節度，去西京一千三百五十里，去東京二千里，關五原塞表。匈奴之故地，以渾邪部落爲臯蘭都督府，斛律部落爲高關州，渾蔔焦部落爲浚稽州，魯麗塞下置六胡州，黨項十四拓拔、舍利、僕固、野剎、桑乾、節子等部落牧其原野。

黃河北道︰安北舊去西京五千二百里，西京六千六百里；今移在永清，去西京二千七百里，東京三千四百里，關大漠以北。回紇部落爲瀚海都督府，多覽部落爲燕然都督府，思結部落爲盧山都督府，同羅、拔拽古部落爲幽陵都督府，同羅部落爲龜林都督府，匐利羽爲稽田州，奚結部落爲雞鹿州，道歷陰山、羊那山、龍門山、牛頭山、鐵勒山、北庭山、眞檀山、木刺山、諾眞山，涉黑沙道，入十姓部故居地。

河東道︰自京西東出蒲律關，經太原，抵河東節度，去西京二千七十五里，去東京一千六百四十五里，關榆林塞北。以頡利左渠故地置定襄都督府，管等六州。以右渠地置雲中都督府，管阿史那等五州。道歷三川口，入三山母谷，道通室韋大落泊，東入奚，西入默啜故地。

隴右道︰自西京出大鎭關，經隴西節度，去西京一千四百里，去東京一千二百七十五里，南出，關黨項雜羌，置据叢鱗可等四十州，分隸緣邊等諸州，西距吐番，去西京一萬二千里，北去鳳林關，度黃河西南，入鬱標、柳谷、彰豪、清海、大非海、鳥海、小非海、星海、泊悅海、萬海、白海、魚海，入吐番。

河西道︰自京西西北出蕭關、金城關，自河西節度，去西京二千一十里，去東京二千八百十一里，〈○此句原脫，依　文瀾閣本補。〉北海、抵日亭海、彌娥山、獨洛河道，入九姓十箭三屈故居地。

北庭道︰自北京西出，經河西節度，出玉門關，涉河關、菖蒲海東出，高昌故地置西州，以突厥處密部落爲瑤池都督府，以雜種故胡地部落爲庭州、爲北庭都護，去西京一千七百五十六里，去東京六千八百七十六里，北抵播塞厥海、長海、關海、曲地。以突結骨部落置堅昆都督府，管拘勃都督府，爲燭龍州，北抵瀚海，去西京二萬餘里。

安西道︰自西京出涉交河，出鐵門關，至安西節度，去西京八千五十里，去東京八千八百五十里，路入疏勒、鄢耆、碎葉、于闐、黑海、雪海、大宛、月支、康居、大夏、奄蔡、黎軒、條支、烏孫等國。

劒南道︰自東京西南出大散關，經甘亭關、百牢關，越劒門關、松嶺關，至劒南節度，去西京二千三百七十里，去東京三千二四十六里。出蠶涯關，過筰道雜羌六十四州，分列山谷路，入吐蕃。南出邛僰，〈○「分列」下九字原脫，依　文瀾閣本補。〉開通越巂，度瀘河、雲南關，西南徼外雜蠻置冉蒙、弄覽六十州，路入甘河、夜郎、滇池、身毒、五天竺國，去西京三萬五千里。

范陽道︰自西京出潼關，至范陽節度，去西京二千五百二十里，去東京一千六百八十六里，北去居庸關、盧龍關塞外東胡故地。以契丹蕃長置饒察都督府，回紇五部落分爲五州，以白霫部落爲居延州，黑霫部落爲寘顏州，北至烏羅渾，去西京一萬五千里。

平盧道︰自西京經范陽節度東，至榆林關，至平盧〈○此下舊抄本並脫，以　文瀾閣本、參張刻本補。〉節度，去西京二千七百里，去東京三千里，抵安東，渡遼水路，接奚、契丹、室韋、勃海、靺鞨、高麗、黑水。

嶺南道︰自西京南出藍田關，涉漢江，越大庾嶺，經南海節度，去西京五千六百里，去東京四千二百七十里，路入銅柱、林邑、九眞、日南、高眞臘、銅勒、交趾等國。

河南道︰自西京出潼關，經東萊節度，去西京二千七百六十里，去東京一千八百五十三里。東涉滄海，距熊律都督府北濟國，又東抵雞林都督府新羅國，又東南經利磨國屬羅，涉海達倭國，一名日本。其海行不計里數。

《神機制敵太白陰經》卷三終

攻城具篇第三十五〈○此篇舊抄本脫去，以　文瀾閣本參張刻補。〉
經曰：善守者，藏於九地之下；善攻者，動於九天之上。人所不見謂之九地，見所不及謂之九天。是故墨翟縈帶爲垣，公輸造飛雲之梯，無所施其巧。所謂善守者，敵不知其所攻；善攻者，敵不知其所守。守而必固者，守其所不攻；攻而必取者，攻其所不守。孫武子曰：「具器械，三月而後成；拒城闉，三月而後已。」其攻守之具，古今不同。今約便事而用之。

轒輼車，四輪，車上以繩爲脊，犀皮蒙之，下藏十人，塡隍推之，直抵城下，可以攻掘，金木火石所不能及。

飛雲梯，以大木爲床，下置六輪，上立雙牙。有栝梯，長一丈二尺；有四梲，相去三尺。勢微曲遞，互相栝飛于雲間，以窺城中。其上城首冠雙轆轤，〈○原本誤重「雙」字，依《通典》百六十引此文刪。〉枕城而上。

砲車，以大木爲床，下安四輪，上建雙陛，陛間橫栝，中立獨竿，首如桔橰狀，其竿高下長短大小，〈○原本「竿」上誤衍「高」字，依《通典》刪。〉以城爲準。竿首以窠盛石小大多少，隨竿力所制，人挽其端而投之。其車推轉逐便而用之，亦可埋脚着地而用。其旋風四脚，亦隨事用之。

車弩，爲軸轉車，車上定十二石弩弓，以鐵鈎連軸，車行軸轉，引弩持滿，弦挂牙上。弩爲七衢：中衢大箭一簇，長七寸，圍五寸；箭笴長三尺，圍五寸；以鐵葉爲羽。左右各三箭，次差小於中箭，其牙一發，諸箭皆起，及七百步所中，城壘無不崩潰，樓櫓亦顚墜。〈○張刻本無此句，今依　文瀾閣本。〉

尖頭轤，以木爲脊，長一丈，徑一尺五寸，下安六脚，下闊而上尖，高七尺，可容六人。以濕牛皮蒙之，人蔽其下，〈○「人蔽」二字原倒，依《通典》乙轉。〉共昇直抵城下，木石金火不能及，用攻其城。〈○張刻本無此句，今依　文瀾閣本。〉

土山，于城外堆土爲山，乘城而上。

地道，鑿地爲道，行于城下，因攻其城。每一丈建柱，以防崩陷，復積薪于柱間而燒之，柱折城崩。

板屋，以八輪車，車上樹高竿，上安轆轤，以繩挽板屋上竿首，以窺城中。板屋〈○此九字　文瀾閣本脫去，今依張刻。〉高五尺，方四尺，有十二孔，四面列布，車可進退圍城而行于營中，遠望謂之巢車，狀若鳥巢。

木幔，以板爲幔，立結橰於四輪車，上懸逼城堞，使趫卒蔽之，蟻附而上，大石所不能及。

火箭，以小瓢盛油貫矢端，射城樓櫓板上。瓢敗油散後，以火箭射油散處，火立焚。復以油瓢續之，則樓櫓盡焚。

雀杏，磨杏核中空，以艾內火實之，繫雀足，薄暮羣放之，飛入城中，棲宿積聚廬舍，須臾火發。

蜀钁、鐵鏨，蜀钁，短柄钁也。〈○此「钁」字依《御覽》三百七十七補。〉鐵鏨，鑿井鏨城也。〈　此句原脫「鑿」字、「城」字，並依《御覽》補正。〉

守城具篇第三十六
經曰：善守者，藏於九地之下；善攻者，動於九天之上。人所不見謂之九地，見所不及謂之九天。禽滑釐問墨翟守城之具，墨翟荅以六十六事，〈○　文瀾閣本作「五十六」事。〉皆繁冗不便於用。其後韋孝寬守晉州、王偘守臺城，皆約封胡子技巧之術。古法非不妙，然非今之用也。〈○張刻本作「然不宜於今也」。〉今述便於用者如左方。

浚隍。深開濠塹也。

增城，增修樓櫓也。

懸門，懸木板以爲重門。

突門，於城中，對敵營，自鑿城內爲暗門，多少臨時，令厚五六寸勿穿，或於中夜，或於敵初來、營列未定，精騎從突門躍出，擊其無備，襲其不意。

塗門，以泥塗門扇，厚五寸，備火。又云塗棧，以泥門上木棧棚也。

積石、積砲石，大小隨事。

轉關橋，一梁爲橋，梁端著橫栝，拔去栝，橋轉關，人馬不得渡，皆傾水中。秦用此橋，以殺燕丹。

鑿門，爲敵所逼，先自鑿門爲數十孔，出强弩射之，長矛刺之。

積木，備壘木長五尺、徑一尺，小或六七寸，拋下打賊。

積石，備壘於城上，不計大小，以多爲妙，充拋石。

樓櫓，城上建堠樓，以板爲之，跳出爲樓櫓。

笓籬戰格，於女墻上挑出，去墻三尺，內着橫括，前端安轄，以荊柳編之，長一丈、闊五尺，懸于椽端，用遮矢石。

布幔，以複布爲幔，以弱竿橫掛於女墻外，去墻七八尺，折拋石之勢，則矢不復及墻。

木弩，以楊柘桑爲弩，可長一丈二尺，中徑七寸，兩稍三寸，以絞車張之，發如雷吼，〈○張刻本作「巨矢一發，聲如雷吼。〉以敗隊卒。

燕尾炬，縛葦草爲炬，尾分爲兩岐，如燕尾狀，以油蠟灌之，加火從城上墮下，使騎木驢而燒之。

松明炬，以松木燒之，鐵索墜下，巡城點照，恐敵人乘城而上。

脂油燭炬，然燈秉燭於城中四衝、要路、門戶，晨夜不得絶明，以備非常。

行爐，常鎔鐵汁鑪，昇於城上，以洒敵人，土瓶盛汁，拋之，敵攻城不覺。

遊火，鐵筐盛火，加脂蠟，鐵索懸墜城下，燒孔穴掘城之人。

灰雜糠粃，因風於城上擲之，以眯敵人之目，因以鐵汁洒之。又云：眯目，〈○張刻本作「名曰眯目」，無下文十二字。〉因風以粃糠灰擲之，使不得視。

連挺，如打禾枷狀，打女墻上城敵人。

叉竿，如鎗刃，布兩歧，用叉飛雲梯上人。

鈎竿有槍，兩邊有曲鈎，〈○《通典》百六十引作「曲刃」。〉可以鈎物。

天井，敵攻城爲地道來，反自於地道上直下穿井邀之，積薪井中，加火熏之，自然焦灼。

油囊，盛水於城上，擲出火車中，囊敗火滅。

地聽，於城中八方，穿井各深二丈，令人頭覆戴新瓮於井中坐聽，則城外五百步之內有掘城道者，並聞於瓮中，辯方所遠近。

鐵菱，狀如蒺藜，要路水中着之，以刺人馬之足。

陷馬坑，坑長五尺、闊一尺、深三尺，坑中埋鹿角、竹籤。其坑十字相連，狀如鈎鎖。復以蒭草葦木加土種草實，令生苗蒙覆其上，軍城營壘要路設之。

拒馬鎗，以木徑二尺，長短隨事，十字鑿孔，縱橫安括，長一丈，銳其端，可以塞城門要道，人馬不得奔前。

木柵，爲敵所逼，不及築城壘，或山河險隘多石少土，不任版築，且建木爲柵，方圓高下，隨事深淺，埋木根〈○《通典》無「淺」字。〉重複，彌縫其闕，內量長短，爲閣道立外柱，外重長出四尺爲女墻，皆泥塗之內七寸，〈○《通典》作「七尺」。〉又立閣道內柱，上布板爲棧立闌-{干｝-竹於柵上，懸門擁墻，濠塹拒馬，一如城壘法。

水攻具篇第三十七
經曰：以水佐攻者，强。水因地而成勢，爲源高於城，本大於末，可以遏而止，可以決而流。故晉水可以灌安邑，汾水可以浸平陽。先設水平，測其高下，可以漂城、灌軍、浸營、敗將也。〈○《御覽》三百二十二引作「沉營殺將」。〉

水平，槽長二尺四寸，兩頭中間鑿爲三池。池橫闊一寸八分，縱闊一寸，深一寸三分。池間相去一尺四寸，〈○　文瀾閣本「五寸」，《通典》百六十引作「五分」。〉中間有通水渠，闊三分，〈○《通典》、《御覽》並引作「二分」。〉深一寸三分。池各置浮木，木闊狹微小。於池空三分，〈○張刻本「匡厚三分」。〉上建立齒，高八分，闊一寸七分，厚一分。槽下爲轉關脚，高下與眼等，以水注之，三池浮木齊起，眇目視之，三齒齊平，以爲天下準。或十步，或一里，乃至十數里，目力所及，隨置照板度竿，亦以白繩計其尺寸，則高下丈尺分寸可知也。

照板，形如方扇，長四尺，下二尺，黑上二尺，白闊三尺，柄長一尺，大可握。度竿長二丈，刻作二百寸二千分，每寸內刻小分，其分隨向遠近高下立竿，以照版映之，眇目視之，三浮木齒及照板黑映齊平，則召主板人，以度竿上分寸爲高下，遞相往來，尺寸相乘，則水源高下〈○《御覽》「則」字下有「山岡溝澗」四字。〉可以分寸度也。

〈火攻具篇〉第三十八

經曰：以火佐攻者，明。因天時燥旱，營舍茅竹積芻穗軍糧於枯草宿莽之中，月在箕、壁、翼、軫之夕，設五火之具，因南風而焚之。

推月宿法︰周天三百六十五度四分度之一，二十八宿四方分之，月二十八日夜，一周天行二十八宿，一日一夜行一十三度少强，皆以月中氣，日月合爲宿首。角十二度，亢九度，氐十五度，房五度，心五度，尾十八度，箕十一度︰東方七宿，共七十五度。斗二十六度，牛八度，女十二度，虛十度，危十七度，營室十六度，東壁九度︰北方七宿，共九十八度。奎十六度，婁十二度，胃十四度，昴十一度，畢十六度，觜二度，參九度︰西方七宿，共八十度。東井三十三度，輿鬼四度，柳十五度，星七度，張十八度，翼十八度，軫十七度︰南方七宿，共一百一十二度。

雨水，正月中，日月合宿營室八度，於辰在亥，爲娵訾，於野衛，分并州，於將登明。

春分，二月中，日月合宿奎十四度，於辰在戌，爲降婁，於野魯，分徐州，於將河魁。

穀雨，三月中，日月合宿昴三度，於辰在酉，爲大梁，於野趙，分冀州，於將爲從魁。

小滿，四月中，日月合宿參四度，於辰在申，爲實沈，於野魏，分益州，於將爲傳送。

夏至，五月中，日月合宿東井二十五度，於辰在未，爲鶉首，於野秦，分雍州，於將爲小吉。

大暑，六月中，日月合宿星四度，於辰在午，爲鶉火，於野周，分三河，於將爲勝光。

處暑，七月中，日月合宿翼九度，於辰在巳，爲鶉尾，於野楚，分荊州，於將爲太乙。

秋分，八月中，日月合宿角四度，〈○原作「亢八度」，依張刻本改。〉於辰在辰，爲壽星，於野鄭，分兖州，於將爲天罡。

霜降，九月中，日月合宿氐十四度，於辰在卯，爲大火，於野宋，分豫州，於將爲太衝。

小雪，十月中，日月合宿箕二度，〈○原作「十二度」，今以算改正。〉於辰在寅，爲析木，於野燕，分幽州，於將爲功曹。

冬至，十一月中，日月合宿斗二十一度，於辰在丑，爲星紀，於野吳越，分揚州，於將爲大吉。

大寒，十二月中，日月合宿虛五度，於辰在子，爲玄枵，於野齊，分青州，於將爲神后。

假如正月雨水一日夜半，月在營室八度，至後二日夜半行十三度少强，卽至東壁五度，至後三日夜半行十三度少强，卽至奎九度。順行二十八宿，每日夜行十三度少强，二十八日一周天，其晦朔二日月不見，他皆倣此。〈○張刻本此下別爲一篇，題《元女式》，誤也。今依　文瀾閣本改正。〉《玉門經》曰：倍月加日，從營室順數，卽知月宿所在。假令正月五日，倍月成二加五成七，從營室順數七宿至畢，他皆倣此。〈○自「《玉門經》」至此，舊抄本並脫去。以　文瀾閣本參張本補。〉然東井三十三度，觜二度，恐將不定，故爲通算以決之，而用五火之具。

火兵，以驍騎夜銜枚，縛馬口，人負束薪藁草藏火，直抵賊營，一時舉火，營中驚亂，急而乘之，彼靜不亂，弃而勿攻。

火獸，以艾藴火，置瓢中，開四孔，繫野猪、麞鹿項下，爇其尾端，望敵營而縱之，使奔彼草中，器敗火發。

火禽，以胡桃剖令空，開兩孔實艾，以火繫野雞足，針其尾而縱之，飛入草中，器敗火發。

火盜，選一人勇捷，語言服飾與敵同者，竊號逐便，懷火偷入營中，焚其積聚，火發，乘亂而出。

火矢，以臂張射及三百步者，以瓢盛火冠矢端，以數百端候中夜，齊射入敵營中，焚其積聚，火發，揮亂乘便急攻。

濟水具篇第三十九
經曰：軍行遇大水、河渠、溝澗，無津梁、舟楫，難以濟渡。太公以天艎大船，皆質朴而不便於用。〈○原脫「質」字，「用」作「事」，並依《御覽》三百六改。〉今隨事應變，以濟百川。〈○《御覽》作「隨事逐物，變化而用之，以濟巨州」。〉

浮甖，以木縛甕爲栰，甕受二石，力勝一人，瓮闊五尺，以繩鈎聯，編槍於其上，令長而方，前置板頭，後置稍，左右置棹。

槍栰，槍十根爲一束，力勝一人，四千一百六十六根四分槍爲一栰，皆去鋒刃，束爲魚麟，以橫栝而縛之，〈○原脫「栝」字，依《御覽》補。〉可渡四百一十六人。半爲三栰，計用槍一萬二千五百根，率渡一千二百五十人，十渡則一軍畢濟。

蒲栰，以蒲九尺圍，顚倒爲束，以十道縛之，似束槍爲栰，量長短多少，隨蒲之豐儉載人。無蒲用蘆草，法亦如蒲栰。

挾絙，〈○《御覽》此下有「善水者」三字。〉以木繫小繩，先挾浮渡水，次引大絙於兩岸，立一大橛，急張定絙，使人挾絙浮渡大軍。可爲數十道，豫多備。〈○此三字，張刻本作「渡之」二字。〉

浮囊，以渾脫羊皮，吹氣令滿，𦃂縛其孔，縛於脇下，可以渡也。

水戰具篇第四十
經曰：水戰之具，始自伍員，以舟爲車，以楫爲馬。漢武帝平百粵，鑿昆明之池，置樓船將軍。其後馬援、王濬各造戰船，以習江海之利。其船闊狹長短隨用大小，皆以米爲率，一人重米二石，〈○張刻本作「一石」。〉則人數率可知。其楫棹、篙櫓、樓席、〈○《通典》百六十「樓」作「帆」。〉絙索、沉石調度，與常船不殊。

樓船，船上建樓三重，〈○「船」字原本不重，依《通典》補。〉列女墻戰格，樹旗幟，開弩牕矛穴，置拋車壘石鐵汁，狀如城壘。晉龍驤將軍王濬伐吳，造大船，長二百步，上置飛簷閣道，可奔車馳馬，忽遇暴風，人力不能制，不便於事。然爲水軍，不可不設，以張形勢。

蒙衝，以犀革蒙覆其背，兩相開掣棹孔，前後左右開弩牕矛穴，敵不得近，矢石不能敗。此不用大船，務於速進，〈○張刻本此下有「速退」二字。〉以乘人之不備，非戰船也。

戰艦，船舷上設中墻，半身墻下開掣棹孔，舷五尺，又建棚與女墻齊，棚上又建女墻，〈○已上七字原缺，依　文瀾閣本補。〉重列戰格，人無覆背，前後左右樹牙旗、幡幟、金鼓，戰船也。

走舸，亦如戰船，舷上安重墻。棹夫多，戰卒少，皆選勇士、精銳者充，往返如飛，乘人之不及，兼備非常救急之用。

遊艇，小艇，以備探候，無女墻，舷上槳床左右隨艇大小長短，四尺一床，計會進止，囘軍轉陣，其疾如飛，虞候居之，非戰舶也。

海鶻，頭低尾高，前大後小，如鶻之狀。舷下左右置浮板，形如鶻翅。其船雖風浪漲天，無有傾側。背上左右張生牛皮爲城，牙旗、金鼓如戰船之制。

器械篇第四十一
經曰：工欲善其事，必先利其器。器之於事，如影之隨形，響之應聲。其相須如左右手，故曰：「器械不精，不可言兵；五兵不利，不可舉事。」上古庖犧氏之時，剡木爲兵；〈○《御覽》三百三十九引此句作「弦木爲弓，剡木爲矢」。〉神農氏之時，以石爲兵；《尚書》砮石中矢鏃；〈○此僞孔氏《禹貢傳》文也。《御覽》引作「兵書」，蓋誤。〉黃帝之時，以玉爲兵；蚩尤之時，鑠金爲兵，割革爲甲，始制五兵，建旗幟，樹夔鼓，以佐軍威。

纛六面，大將軍中營建，出引六軍。古者天子六軍，諸侯三軍。今天子一十二衛，諸侯六軍，故有六纛以主之。

門旗二面，色紅，八幅，大將軍牙門之旗，出引將軍前列。

門槍二根，以豹尾爲刃榼，出居紅旗之後，止居帳前左右建。

五方旗五面，各具方色，大將軍中營建，〈○「中」字依《御覽》補。〉出隨六纛後，在營亦於六纛後建。

嚴警鼓〈○舊抄本「警」作「誓」，張刻本又誤作「禁」。今依《御覽》改。〉一十二面，大將軍營前左右行列各六面，在六纛後。

角一十二枚，於鼓左右列各六枚，以代金。

隊旗二百五十面，尚色圖禽，與本陣同，五幅。

認旗二百五十面，尚色圖禽，與諸隊不同，各自爲識認，出居隊後，恐士卒交雜。

陣將門旗，各任所色，不得以紅，恐紛亂大將軍。〈○「以」字依《御覽》補。張刻本作「不得與大將同用紅色」。〉

陣將鼓一百二十面，臨時驚敵所用。

甲，六分七千五百領。

戰袍，四分五千領。

槍，十分一萬二千五百條，恐揚兵縛栰。

牛皮牌二分〈○二字原在「二千五百面」之下，依《御覽》移置此。〉二千五百面，馬軍以團牌代四分支。

弩二分，弦三分，〈○按下文，當作「六分」，然《御覽》已如此。〉副箭一百分。二千五百張弩，〈○舊抄本作「弓」，　文瀾閣本作「弦」。今依《御覽》改正，與上文合。〉七千五百條弦，二十五萬隻箭。

弓十分，弦三，〈○按下文，當作「三十分」，然《御覽》已如此。〉副箭一百五十分。〈○原本誤作「三十六隻」，依《御覽》改。〉弓〈○《御覽》此字在句末，下二句同，與上條一例。〉一萬二千五百張，弦三萬七千五百條，箭三十七萬五千隻。

射甲箭，五萬隻。

生𨤽箭，〈○原本「𨤽」誤作「缺」，依《御覽》改。〉二萬五千隻。

長垜箭，弓袋，胡鹿長弓袋，〈○原本誤作「張弓袋」，依《御覽》改。〉並十分一萬二千五百副。

佩刀，八分一萬口。

陌刀，二分二千五百口。

棓，二分二千五百張。

馬軍及陌刀，並以啄鎚、斧鉞代，各四分支。

搭索，二分二千五百條，馬軍用。

軍裝篇第四十二
經曰：軍無輜重，則舉動皆闕。士卒以軍中爲家，至於錐刀，不可有缺。

驢，六分七千五百頭，鞍絡自副。

幕，一萬二千五百口，竿、梁、釘、橛、鎚自副。

鍋，一分一千二百五十口。

乾糧，十分一人一斗二升，一軍一千五百石。

麩袋，十分一萬二千五百口，韋皮縫，可繞腰，受一斗五升。

馬盂，十分一萬二千五百口，皆堅木爲之，或熟銅，受三升；〈文瀾閣本「二斗」。〉冬月可以暖食。

刀子、銼子、鉗子、鑽子、藥袋、火石袋、鹽袋、解結錐、礪石，各十分一十一萬二千五百事。

麻鞋，三十分三萬七千五百緉，攤子、�𩍬𤁧子，各十分三萬七千五百事。

桍帑、抹額、六帶帽子、氊帽子，各十分六萬二千五百事。

諬床，十分一萬二千五百領。

皮裘、皮褲，各三分七千五百領，或詐爲蕃兵，用柳鑵栲栳各三分〈○依下數，當作「二分」。〉五千口。

皮囊袋，亦得鍬鎚斧鋸鑿，各二分〈○已上張刻本但有「皮囊十分」四字。按︰「皮囊袋亦得」句，當屬上條。〉一萬二千五百事。

鎌，四分五千張。

切草刀，二分二千五百張。

布行槽，一分一千二百五十具。

大小胡瓢，二分二千五百枚。

馬軍鞍轡革帶，十分〈○張刻本「三十分」。按︰當云「各十分」。〉三萬七千五百具。

人藥，一分三黃丸、水解散、瘧痢藥、金刀箭藥等五十貼。〈○此條張刻本但云「人藥一分，金瘡藥一分」；又另提行，云「馬藥二分」。〉

披氊、披馬氊、引馬索，各十分計三萬七千五百事。馬軍無幕，故以披氊代。

插鍵，十分一萬二千五百具。

絆索，二十分二萬五千條。

皮毛及連枝中半中皮條，〈○張刻本但有「皮毛皮條」四字。〉三十分三萬七千五百條，備收賊雜使用。

右各隊備辦公廨，軍裝並須賫行，貯備使用，勿令臨時有缺。

《神機制敵太白陰經》卷四終

預備總序
經曰：不備不虞，不可以帥師。愚者有備，與智者同功。故天子有道，守在四境；諸侯有道，守在四鄰。國所以立疆埸、關塞、亭障者，將欲別內外、乖夷狄；置烽燧刁斗者，所以警邊徼、厲士卒也。

築城篇第四十三
經曰：先王之制，大都不過三國之一，中五之一，小九之一，故曰：「都城過百雉，國之害也。」今諸侯之城，方兩京之城，闊狹合五之一，其高爲邊隅之守，不可爲節制。古今度城之法者，下闊與高倍，上闊與下倍，城高五丈，下闊二丈五尺，上闊一丈二尺五寸，高下闊狹，以此爲準。

料功，以下闊加上闊，得三丈七尺五寸，半之，得一丈八尺七寸五分，〈○原本「半」下誤衍「乘」字，依《通典》百六十刪。〉以高五丈乘之，一丈之城積數得九十三丈七尺五寸，每一工日築二丈，計工四十六人日築城一丈，餘七尺五寸一步，計役二百七十八人，土餘五丈一百步，計工二萬七千八百二十人，餘一丈土。一里，計工一十萬一百九十人，餘一丈土。率一里，則十里可知。其出土負簣，並計二丈土。其羊馬城於濠內，築高八尺，上至女墻，計工準上。

鑿濠篇第四十四
經曰：濠面闊二丈、深一丈、底闊一丈，以面闊積數三丈半之，得數一丈五尺；以深一丈乘之，鑿濠一尺，得數一十五丈。每一工日出土三丈一尺，計工五人。一步，計工三十人；一里，計工一萬八千人。一里爲率，則百里可知。

弩臺篇第四十五
經曰：臺高下與城等，敵去我城百步，臺相去亦如之，下闊四丈、高五丈，上闊二丈，上建女墻。臺內通暗道，安屈膝軟，梯人上，便卷收之。中設氊幙，置弩手五人，備乾糧水火等，候敵近城壘，則攢弩射其首將。

烽燧臺篇第四十六
經曰：明烽燧，於高山四望險絶處置；無山，亦於平地高逈處置。下築羊馬城，高下任便，常以三五爲準。臺高五丈，下闊三丈，上闊一丈，形圓，上葢圓屋覆之。屋徑闊一丈六尺，一面跳出三尺，以板爲之，上覆下棧。屋上置突竈三所，臺下亦置三所，並以石灰飾其表裏。復置柴籠三所，流火繩三條在臺側，上下用軟梯，上收下垂，四壁開孔，望賊及，安置火筒，置旗一面、鼓一面、弩兩張，砲石、壘木、停水瓮，乾糧、生糧，麻緼火鑽、火箭、蒿艾、狼糞、牛糞。每夜，平安舉一火，聞警舉二火，見煙塵舉三火，見賊燒柴籠。如早夜平安，火不舉，卽烽子爲賊提。一烽六人︰五人烽子，遞知更刻，觀望動靜；一人烽卒，知文書、符牒傳遞。

馬鋪土河篇第四十七
經曰：每鋪相去四十里，如驛近遠於要路山谷間，牧馬兩匹與遊奕計會，有事警急，煙塵入境，則奔馳相報。

置土河於山口，賊路橫截，道鑿之，橫闊二丈、深二丈，〈○　文瀾閣本「二尺」。〉以細沙散土塡平，早夜行檢，掃令平凈，有狐兔入境，亦知足跡多少，況於人馬乎！

遊奕地聽篇第四十八
經曰：於奇兵中，選驍果、諳山川井泉者，與烽子馬鋪土河，計會交牌，日夕邏候於庭障之外，捉生事，問敵營虛實。我之密謀，勿令遊奕人知。其副使子將並久諳軍旅、好身手者任。

地聽，選少睡者，令枕空胡䍡臥，有人馬行三十里外，東西南北皆有響見於胡䍡中，名曰「地聽」，可預防奸。野猪皮爲胡䍡尤妙。

報平安篇第四十九
經曰：報平安者，諸營鋪百司主掌皆入五更，有動靜報虞候知，左右虞候早出，大將軍牙前帶刀磬折，大聲通曰：「左右廂兵馬及倉庫營並平安。」諾，復退本班。如有盜賊動靜緊急，卽具言其事。若在野行軍，卽言行營兵馬及更鋪並平安。

嚴警鼓角篇第五十〈○張刻本止作《鼓角》。〉
經曰：夫城軍野營，行軍在外，五更初、日沒時，搥鼓一通，三百三十搥爲一通。鼓音止，則角音動。吹一十二聲，角爲一疊。角音止，鼓音動。如此三鼓、三角而昏明畢。〈○張刻本無「明」字。〉行軍，第一角聲動，兵士起；第二角聲動，戎裝了；第三角聲動，內外辦；角音絶，兵馬齊動而發。

定鋪篇第五十一
經曰：每日戌時，嚴警，鼓角初動，虞候領甲士十二隊，建旗幟、立號頭,廵軍營及城上，如在野廵營，外定更鋪疏密。坐者喝曰：「是甚麼人？」廵者荅曰：「虞候總管某乙廵。」坐喝曰：「作甚行？」荅曰：「定鋪。」坐喝曰：「是不是行？」荅曰：「是。」如此者三喝三荅，坐曰：「虞候總管過。」號頭及坐喝用聲雄者充。

夜號更刻篇第五十二〈○張刻本止作《夜號》。〉
經曰：夜取號於大將軍處，粘藤紙二十四張，十五行界印縫安標軸，題首云「某軍某年某月某日號簿」。每日戌時，虞候、判官持簿於大將軍幕前取號，大將軍取意於一行中書兩字，上一字是坐喝，下一字是行荅。於將軍前封鎖，函付諸號，各到彼廵檢所，主首以本鑰匙開函，告報不得令有漏泄。一夜書一行，二十四張三百六十行，盡一載，別更其簿。

更漏牌，一日一夜，凡一百刻，以竹馬爲一百。牌長三寸、闊一寸，逐月題云「某月更牌」。一日一夜計行二百里，探更人每刻徐疾行二里，常取月中氣爲正。

雨水，正月中，夜傳牌四十九分，一更傳牌九，餘一里一百七十三步三尺二寸。

春分，二月中，夜傳牌五十一分，一更傳牌十。

穀雨，三月中，夜傳牌三十七分，一更傳牌七，餘一里十四步二尺。

小滿，四月中，夜傳牌三十六三分，一更傳牌七，餘一百七十步四尺八寸。

夏至，五月中，夜傳牌三十五分，一更傳牌七。

大暑，六月中，夜傳牌三十六三分，一更傳牌七，餘一百七十五步一尺二寸。

處暑，七月中，夜傳牌三十六三分，一更傳牌七，餘一百七十五步一尺二寸。

秋分，八月中，夜傳牌四十四五分，一更傳牌八，餘一里二百八十六步一尺二寸。

霜降，九月中，夜傳牌四十九五分，一更傳牌九，餘一百一十八步五尺六寸。

小雪，十月中，夜傳牌五十三三分，一更傳牌十，餘一里一百一十五步一尺二寸。

冬至，十一月中，夜傳牌五十五，一更傳牌十一。

大寒，十二月中，夜傳牌五十三二分，一更傳牌十，餘一里一百二十五步一尺二寸。

右件古法多不合今。〈○本篇諸數，以算術求之，多不合。各本盡同，無從是正，姑仍之。〉

鄕導篇第五十三
經曰：卽鹿無虞，從入於林中。不用鄕導，難得地利。夫用鄕導者，不必土人，但諳彼山川之險易、敵之虛實，卽可任也。賞之使厚，收其心也；備之使嚴，防其詐也。是故錫之以官爵，富之以財帛，使有所戀；匹之以妻子，使有所懷。然後察其辭，鑑其色，覆其言，始終如一，可以用之也。

井泉篇第五十四
經曰：沙磧鹵莽之中有水。野馬黃牛之蹤，〈○　文瀾閣本「牛」作「羊」。張刻本作「野羊之聚」。〉尋之有水。烏鳥所集處有水。地生葭葦菰蒲之處有伏泉。地有蟻壤之處，下有伏泉。

迷途篇第五十五
經曰：遠征迷途，南北不分，當以北辰爲正。

正月，昏參中、朝尾中。

二月，昏弧中、朝建星中。

三月，昏七星中、朝牽牛中。

四月，昏翼中、朝婺女中。

五月，昏亢中、朝危中。

六月，昏心中、朝奎中。

七月，昏建中、朝畢中。

八月，昏牽牛中、朝觜中。

九月，昏虛中、朝柳中。

十月，昏危中、朝七星中。

十一月，昏東壁中、朝軫中。

十二月，昏婁中、朝氐中。

其陰雪，則用老馬引前。昔齊桓公伐孤竹，值雪迷道，驅老馬尋途，不迷。

搜山燒草篇第五十六〈○張刻本此以下七篇闕。〉
經曰：軍至險阻、溝澗、林薄、翳薈、葭蘆、草莽之處，鸛翔鳥舞不下，伏獸驚起，草木無風而動，必謹察之，恐伏奸也。

邊城十月一日燒草及惡山、深谷、大川、連水左近草樹，虜騎若來，無所伏藏。

前茅後殿篇第五十七
經曰：《周禮》：挈壺，以令軍井；挈轡，以令軍舍；挈畚，以令軍糧。前茅慮無建旗幟以表之，皆古法也。今以先鋒令先探井泉、水草、宿止、賊路，與鄕導計會，乃進軍。戰則有喝，後皆拔白刃以臨之，使進；如退𨚫，便斬。敵來追我，則後殿與戰，無驚擾大軍也。

釁鼓篇第五十八
經曰：軍臨敵境，使遊奕捉敵一人，立於六纛之前而祝曰：「胡虜不道，敢干天常，皇帝授我旗鼓，翦滅凶渠。見吾旗纛者，目眩；聞吾鼓鼙者，魄散。」令散人跪纛前，乃腰斬之，首橫路之左，足橫路之右，取血以釁鼓鼙。大纛從首足間過，兵馬六軍從之，而往出勝敵。亦名祭敵。

屯田篇第五十九
經曰：《洪範》八政，以食爲先。是以商鞅入秦，行墾草之令；夷吾霸齊，富農功之術。夫地所以養人，城所以守地，戰所以守城。務耕者，其人不衰；務守者，其地不危；務戰者，其城不圍。四海之內、六合之中有奚貴？曰：貴於土。奚貴於土？曰：人之本。奚貴於人？曰：國之本。是以興兵伐叛，而武爵任；武爵任，則兵勝。按民務農，則粟富；粟富，則國强。人主恃農戰而尊，三時務農，一時講武，使士卒出無餘力，入有餘糧，所謂興兵而勝敵，按兵而國富也。

合屯田六十頃：四十頃種子，五頃大荳種子，五頃麥種子，五頃麻種子，五頃蕎種子。屯外五十畝菜不入，至秋，納宴設厨，四十畝蔓菁種子，十畝蘿蔔種子。已上種子，各依鄕原種。

一屯六十丁，一丁日給米二升，一日一石二斗，一月三十六石，一年四百三十二石。

牛料一屯六十頭牛，日給荳五升，十月一日起料，四月一日停，一日三石，一月九十石，六月五百四十石。

一屯丁糧牛料種子耒屯，堅耒束以長三百七十八尺五寸三分三毫繩之四分之一，長九十三尺六寸三分四毫。四月磔橛繩內有田一畝，對屯田官分三等，田內上中下耒之，以三尺五寸圈成束，則耒數三等可知。

耒屯苗子，橫耒取三等，束。對屯田官打下苗子，斗升合數，爲兩絹袋，各乘苗子一椀與屯田官者耒，使對一椀與耒，使掌者屯官封其後，恐有耗損者，耒米取子一斗，平量對屯田官擣，耒得幾米爲率，則一屯斛斗可知。

等級，殊等九千石，第一等七千石，第二等六千石，第三等五千石。歲無水旱、災蝗，滿四千石者，屯官有殿。

一軍載粟一十二萬八千石六分，支米九萬石，以殊等屯一十四餘萬二千石，方支一歲糧。《神農書》曰：「雖金城十仞，湯池百步，帶甲十萬，而無粟者，不能守也。」故充國伐西戎，杜茂守北鄙，創置屯田，以爲耕植也。

人糧馬料篇第六十
經曰：一軍一萬二千五百人，人日支米二升，一月六斗，一年七石二斗。一軍一日支米二百五十石，一月七千五百石，一年九萬石。

以六分支粟，一人日支粟三升三合三勺三抄三圭三粒，一月一石，一年一十二石。一軍一年二十萬八千石，每小月人支粟九斗六升六合六勺六抄六圭六粒。其大麥八分、小麥六分、蕎麥四分、大荳八分、小荳七分、宛荳七分、麻七分、黍七分，並依分折米。

鹽，一人日支半合，一月一升五合，一年一斗八升。一軍一日六石二斗五升，一月一百八十七石五斗，一年二千二百五十石。

馬料，一人二匹，一軍二萬五千匹。朔方、河西，一人二匹。范陽、河東、隴右、安西、北庭，則二人三匹。平盧、劍南，則一人一匹。計馬二萬五千匹爲一軍，計二百五十匹爲一隊，分爲十坊，一坊秣馬五十隊。十月一日起料，四月一日停料。

一馬日支粟一斗，一月三石，六箇月一十八石。計一軍馬一日支粟一千二百五十石，一月三萬七千五百石，六箇月二十二萬五千石。

馬鹽，一馬日支鹽三合，一月九升，六箇月五斗四升。一軍馬支鹽三十七石五斗，一月一千一百二十五石，六箇月六千七百五十石。

茭草，一馬一日支茭草二圍，一月六十圍，六箇月三百六十圍。計一軍馬六箇月九十圍。

油藥，其油藥取逃亡兵士殘糧衣賜獸醫，人於馬押官都頭中差取。

軍資篇第六十一
經曰：軍無財，士不來；軍無賞，士不往。香餌之下，必有懸魚；重賞之下，必有死夫。夫興師不有財帛，何以結人之心哉！

軍士一年一人支絹布一十二疋、絹七萬五千疋、布七萬五千疋。　賞賜馬鞍轡、金銀銜轡二十具、　錦一百疋、　緋紫襖子衫具帶魚袋五十副、　色羅三百疋、　婦人錦繡夾襭衣帔袍二十副、　緋紫紬綾二百疋、　彩色綾一百疋、　銀器二百事、　銀壺瓶五十事、　帳設錦褥一十領、　紫綾褥二十領、　食卓四十張、　食器一千事、　酒樽杓一十副、　長幕二十條、　錦帳十所、　白氊一百事、　床�二十條、　鴟袋綉塾一百口。

宴設音樂篇第六十二〈○按︰　《提要》「投」作「娛」。〉
經曰：雲上於天，需君子以飲食宴樂，用宣主君之惠、暢吏士之心。古人出師，必犒以牛酒，頒賞有序，殽席有差，以激勵於衆。酒酣，拔劒起舞，鳴笳角抵伐鼓呌呼，以增其氣。弦竹哀怨悽愴，征夫感而泣下，銳氣沮䘮，復安得而用哉！

酒，一人二升，二百五十石。

羊一口，分爲二十節，六百二十五口。

牛肉代羊肉，一人二斤，二萬五千斤。

白米，一人五合，六十二石五斗。

薄餅，一人兩箇，二萬五千箇。每一斗麫作二十箇，計麫一百二十五石。〈○原作「一百五十石」，今校改。〉

饅頭，一人一枚，一萬二千五百枚。一斗麫作三十枚，〈○此句舊抄本脫去，依　文瀾閣本補。〉用麫四十一石六斗七升。

蒸餅，一人一枚，一萬二千五百枚。一斗麫作一百枚。

散子，一人一枚，一萬二千五百枚。一斗麫作三十枚，麫二十五石。每麫一斗，使油二十二斤。〈○原本「每麫一斗，使油一斤，二十斤碩二斤」，今依　文瀾閣本。〉

饆饠，一人一枚，一萬二千五百枚。一斗麫作八十箇，麫一十五石六斗二升五合。

餻�，一人三合，糯米三十七石五斗。

菜，一人五兩，二千九百五十斤零四兩。〈○此數不符，當云「三千九百斤零一兩」。〉

羊頭蹄六百二十五具，充羹。

醬羊䐗肝六百二十五具，并四等充羹。

鹽，三人一合，四石一斗六升。

醬，一人半合，六石二斗五升。

醋，一人一合，一十二石五斗。

椒，五人一合，二石五斗。

薑，一人一兩，七十八斤零二兩。

葱，三人一兩，二百九十六斤零六兩。〈○此數不符，當云「二百六十斤」。〉

隨莚樂例：

大鼓　杖鼓　腰鼓　舞劍　渾脫　角抵　笛
拍板　破陣樂　投石　拔拒　蹙鞠
《神機制敵太白陰經》卷五終

陣圖總序
經曰：黃帝設八陣之形：車廂洞當，金也；車工中黃，土也；烏雲鳥翔，火也；折衝，木也；龍騰𨚫月，水也；雁行鵝鸛，天也；車輪，地也；飛翼浮沮，巽也。

風后亦演《握奇圖》云：「以正合，以奇勝。或合而爲一，或離而爲八。聚散之勢，節制之度，復置虛實二壘。」

力牧以剙營圖，其後秦由餘、蜀將諸葛亮並有陣圖，以教人戰。

夫營壘教戰有圖，使士卒知進止、識金鼓。其應敵戰陣不可預形，故其「戰勝不復，而應形無窮。兵形象水，水因地而制形，兵因敵而制勝，能與敵變化而取勝者，謂之神。」則其戰陣無圖，明矣。而庸將以教習之陣爲戰敵之陣，不亦謬乎！

風后握奇壘篇第六十三
經曰：自風后至於太公，俱用此法。古之握奇，文不滿尺，理隱難明。其范蠡、樂毅、張良、項籍、韓信、黥布，皆用此法，得其糟粕。而霍光、公孫宏、崔浩，亦採其華，未盡其實。今以八陣握奇，人數爲壘，班布守地，闊狹頃畝，列之如後。〈○此四句，張刻本云︰「惟諸葛孔明則深明其法，以入陣握奇壘畫爲圖本，守地闊狹分寸丈尺毫髮不爽，具圖以列于後焉。」〉



風后握奇外壘篇第六十四〈　○文瀾閣本惟有「握奇外壘」四字。按︰下文卽說前《握奇壘圖》之義，不應別爲一篇，當從　閣本爲是。然　閣本以《陣圖總序》爲六十三，《握奇壘》爲六十四。檢前後卷，無有以總序入篇數者。恐《握奇圖》下脫去一篇，後人因析圖說爲二，以足其數耳。姑仍之。〉
一軍一萬二千五百人，以十人爲一火，一千二百五十火，幕亦如之。幕長一丈六尺，舍十人，人守地一尺六寸。十以三爲奇，以三千七百五十人爲奇兵，餘八千七百五十人分爲八陣；陣有一千九十三人，七分五銖，守地一千七百五十尺。八陣積率，爲地一萬四千尺，率成二千三百三十三步〈○原作「三百三十步」，今以算校正。〉餘二尺，積率成六里，餘一百七十三步二尺，以壘四面乘之，一面得地一里餘二百二十三步二尺，壘內得地一十四頃，一十七畝餘一百九十七步四尺六寸六分，以爲外壘。

天陣居乾爲天門。　　　地陣居坤爲地門。
風陣居巽爲風門。　　　雲陣居坎爲雲門。〈○「坎」疑「艮」，圖亦誤。〉
飛龍居震爲飛龍門。　　虎翼居兌爲虎翼門。
鳥翔居離爲鳥翔門。　　蛇蟠居艮爲蛇蟠門。〈○「艮」疑「坎」。〉
天地風雲爲四正。　　　龍虎鳥蛇爲四奇。
乾坤巽坎爲闔門。〈○「巽坎」疑當從　文瀾閣本作「艮巽」。〉
震兌離艮爲開門。〈○「艮」疑當從　文瀾閣本作「坎」。〉
有牙旗遊隊列其左右，偏將軍居門內，禁出入，察姦詐。壘外有遊軍，定兩端，前有衝，後有軸，四隅有鋪，以備非常。中壘，以三千七百五十人爲中壘，守地六千尺，積尺得二里，餘二百八十步；以中壘四面乘之，一面得地二百五十步。壘內有地兩頃，餘一百步。　正門爲握奇，大將軍居之，六纛、五麾、金鼓、庫藏、輜重，皆居中壘。

太白營圖篇第六十五
經曰：參七星，伐三星，連體十星，爲十將軍，西方白虎宿也，主殺伐。此星出而天下秋，草木搖落，有若軍威，故兵出而法焉。



一將一千人，十將一萬人。幕千人，守地一萬六千尺，積尺得二千六百六十六步，餘四尺；積步得七里，餘一百四十六步四尺；以營四面乘之，一面得地一里，餘三百六步四尺，營內有地一十八頃七十畝，餘一百四十三步五尺三寸三分。

地主居坎爲地主門。　　和德居艮爲和德門。
高叢居震爲高叢門。　　大炅居巽爲大炅門。
天威居離爲天威門。　　大武居坤爲大武門。
太簇居兌爲太簇門。　　陰德居乾爲陰德門。
四仲爲開門。　　　　　四維爲闔門。
外置牙旗遊隊，四維門置鋪，偏將軍居壘內，以禁出入、察奸邪。十將幡旗圖禽，以五色五行列之。

右一將，行得水，黑幡幟旗，圖熊額白脚青。

右二將，行得火，赤幡幟旗，圖鶚額白脚黃。

右三將，行得木，青幡幟旗，圖熊額白脚赤。〈○原作「青」，依左三將例改。〉

右四將，行得金，白幡幟旗，圖狼額白脚黑。

右五將，行得土，黃幡幟旗，圖虎額白脚白。

左一將，行得水，黑幡幟旗，圖熊額白脚青。

左二將，行得火，赤幡幟旗，圖鶚額白脚黃。

左三將，行得木，青幡幟旗，圖熊額白脚赤。

左四將，行得金，白幡幟旗，圖狼額白脚黑。

左五將，行得土，黃幡幟旗，圖虎額白脚白。

中營二千人爲左右決勝軍，大將衛五百爲幕，二百五十人守地四千尺，積尺得六百六十六步，餘四尺；積步得一里，餘三百六步四尺；以營四面乘之，一面得地一百六十六步，餘四尺。其中營小，每面加四十三步一尺三寸三分，通成二百二十二步一尺三寸三分。每幕相去四尺五寸四分，營內有地二頃四畝，餘一百五十七步一尺五寸九分。

休門主一居子。　生門主八居艮。　傷門主三居卯。
杜門主四居巽。　景門主九居午。　死門主二居坤。
驚門主七居酉。　開門主六居乾。
右八門，四維，四仲。唯開景門，闔致大將，將軍旗纛、金鼓如握奇法。

偃月營圖篇第六十六〈○此圖舊抄本錯亂，參張刻本。〉
經曰：偃月營，形象偃月，背山岡，面陂澤，輪逐山勢，弦隨面直。〈○「弦」字依《御覽》三百三十五補。〉地窄山狹之所下營也。〈○原本「直下有「形」字，「山」作「小」，並依《御覽》刪。〉

褗月外營，常以四六分幕一萬人，以六千人守地，九千六百尺，積尺得一千六百步；積步得四里，餘一百六十步爲營輪。四千人守地六千四百尺，積尺得一千六十六步餘四尺；積步得二里，餘三百四十六步四尺爲弦，弦置三門，每門相去三百五十五步一尺五寸五分。營內有地一十八頃八十畝，餘五十八步四尺，右置上弦門，中置偃月門，左置下弦門。

偃月中營，以二千五百人守地四千尺，積尺得六百六十六步，餘四尺；積步得一里三百六步，餘四尺。每幕加地四尺五寸四分，每幕中兩廂置土馬一十二疋，大小如常馬，備直鞍，令士卒擐甲胄、櫜弓矢、佩刀劒、持矛盾，左右上下，以習騎射。

陰陽隊圖篇第六十七
經曰：陽隊起一至九，陰隊起九至一。隊有五十人，五人爲火長，一隊九人，〈○《御覽》二百九十九引此下有「五九」二字。〉不失四十五人之數。卒間容卒，相去二步；隊間容隊，相去一十八步。前後一十步，其隊相去，前後亦如之。黃帝曰：「陣門容陣，隊間容隊，曲間容曲。」是也。

一隊布地三十六步，一陣二十二隊，布地七百九十二步。方、圓、斜、曲、長、短皆如之。火長不預教習，其支器仗亦在分數之內。甲三十領六分，戰袍二十領四分，槍五十根十分，牌十面二分，弩十張二分，陌刀十張二分，箭四十副八分，佩刀四十口八分，棓十具六分。

右守用陰隊，左攻用陽隊。矛、盾、弓，布置各有行列，前後陰陽不同。

教旗篇第六十八〈○此圖舊抄本譌脫，參張刻本。〉
經曰：春秋末，並爲戰國，增講武之禮，以爲戲樂，用相夸競，而秦更名爲角抵。故國雖大，好戰必亡；天下雖安，忘戰必危。天下旣平，〈○此句原本脫去，又衍一「故」字，依《御覽》二百九十七改。此用《司馬法‧仁本篇》文。〉春蒐、夏苗、秋獼、冬狩，振旅理兵，所以不忘戰也。宣尼曰：「以不教民戰，是謂棄之。」今邊軍更名曰教旗。使士卒識金鼓、別旗幟、知行列、諳部分，乃一軍之節制也。

凡教旗於平原高山，大將軍居其上，南向；左右各置鼓一十二面、角一十二具，各樹五色旗，六纛居前，旌節次之，監軍、御史、裨副、左右、衙官、騎隊如偃月形爲候騎，下臨平野，使士卒目見旌旗、耳聞鼓角、心存號令。乃命十將左右決勝，將總一十二將一萬二千人，兵刃精新，甲馬旗幟分爲左右廂，各以兵馬，使爲長班布其次。陣間容陣，隊間容隊，曲間容曲。以長參短，以短參長。回軍轉陣，以前爲後，以後爲前。進無速奔，退無趨走。紛紛紜紜，鬬亂而不可亂；渾渾沌沌，形員而不可敗者，奇正是也。〈○《通典》百四十九以此五句爲注文，首有「孫子所謂」四字。〉進止有度，徐疾有節，以正合，以奇勝，聽音、望麾，乍合乍離，於是三令五申。

白旗點、鼓音動，則左右廂齊合；朱旗點、角音動，則左右廂齊離。離之與合，皆不離子午之地。〈○《通典》「子午」作「中央」。〉左廂陽向而旋，〈○《通典》有「右」字。〉右廂陰向而旋，〈○《通典》有「左」字。〉左右各復本位。白旗掉、鼓音動，左右雲蒸鳥散，彌川絡野，然而不失隊伍之疏密；朱旗掉、角音動，左右各復本位。前後左右無差尺寸。

經曰：〈○張刻本無此二字，《通典》引同。〉散則法天，聚則法地。如此三合而三離，三聚而三散。不如法者，吏士之罪，可從軍令。〈○張刻本云「可以軍法從事」。〉於是大將軍出五彩旗一十二面，各樹於左右陣前，每旗選壯勇士五十人守旗，選壯勇士五十人奪旗；右廂奪左廂旗，左廂奪右廂旗。鼓音動而奪，角音動而止。得旗者勝，失旗者負，勝賞、負罰。離合之勢，聚散之形，勝負之理，賞罸之信，因是以教之。

草教圖篇第六十九〈○此圖舊抄本譌脫，參張刻本。〉
經曰：古之諸侯畋獵者，爲田除害，上以供祭祀，下以習武事。〈○《御覽》二百九十七引此二句，云「上所以共承宗廟，下所以閑習武事」。〉太古之時，人食鳥獸之肉，衣鳥獸之皮；後代人民衆多，鳥獸寡少，衣食不足。於是神農教其種植，導其紡績，以代鳥獸之命。自是以後，禽獸復盈山林，下平土〈○此句依《御覽》補。〉害禾稼，人民苦之。於是王公秋冬無事，教習畋獵，簡練兵革，奮揚威武，以戒非常。季冬之月，臘日太陰用事，萬物畢成，蟄蟲以伏，乃具卒乘，從禽於山澤以教之，令知部分進退之儀也。

一人守圍地三尺，一十二將守地三萬六千尺，積尺得六千步，〈○原作「得步六千」，依《御覽》乙轉。〉積步得一十五里，餘六十步。圍中徑闊得地五里，餘二十步，以左右决勝將爲校頭，其次左右將各主士伍爲行列，皆以金鼓、旌旗爲節制。其初，起圍張翼，隨山林地勢，無遠近部分。其合圍地，虞候先擇，定訖，以善弧矢者爲圍中騎。其步卒槍幡守圍，有漏禽獸者，坐守圍吏。大獸公之，小獸私之，以觀進止。

教弩圖篇第七十
經曰：弩者，怒也。言其聲勢威響如怒，故以名其弓也。〈○《御覽》三百四十八，「弓」作「弩」。〉穿剛洞堅，自近及遠。古有黃連、百竹、八擔、雙弩之名。〈○《通典》百四十九引作「雙弓之號」。〉今有絞車弩，射七百步，攻城拔壘用之；臂張弩，射三百步，步戰用之；馬弩，射二百步，馬戰用之。弩張遲，臨敵不過三發，所以戰陣不便於弩，非弩不利於戰，而將不明於用弩也。夫弩不離於短兵，〈○《通典》「離」作「雜」。〉當別爲隊，攢箭注射，則前無立兵，對無橫陣；復以陣中張陣外射，番次輪回，張而復出，射而復入，則弩無絶聲，敵無薄我。置弩必處於高，爭山奪水，守隘塞口，破驍陷陣，果非弩不利也。〈○此四句，張刻本云「爭山奪川隘塞之日，摧堅破銳，果非弩不克也」。〉

張弩後，左廂丁字立，當弩八字立，高揎手垂衫襟，左手承撞，右手迎上，當心開張。張有闊狹，左䏶右轉，〈○《通典》「轉」作「膊」。〉還復當心，安箭高舉。射賊若遠，高擡弩頭；賊若近，平身放；左右有賊，回身放；賊在高處，挈脚放。放箭訖，喝殺，𨚫掣拗蠍尾，覆弩還著地。

合而爲一陣圖篇第七十一〈○舊抄本原圖錯亂，參圖說及張刻本改正。〉
經曰：從一陣之中，離爲八陣，從八陣復合而爲一；〈○此句張刻本補。〉聽音望麾，以出四奇，飛龍、虎翼、鳥翔、蛇蟠爲四奇陣，天、地、風、雲爲四正陣。夫善戰者，以正合，以奇勝，奇正相生，〈○「奇正」二字，依張刻本補。此用《孫子‧兵勢篇》文。〉如循環之無端，孰能窮之？奇爲陽，正爲陰，陰陽相薄，而四時行焉；奇爲剛，正爲柔，剛柔相得，而萬物成焉。奇正之用，萬物無所不勝焉。所謂合者，即合奇正八陣而爲一也。〈○此二句，依張刻本補。〉



離而爲八陣圖篇第七十二
經曰：風后演《握奇圖》，自一陣之中，分爲八陣。

天有衝，或圓布。

黃帝曰：天陣圓，〈○《御覽》三百一引作「少則爲圓」，張刻本無「爲」字。〉利爲主，色尚元，爲乾。

地陣方，〈○《御覽》「壯則爲方」上有「黃帝云」三字。〉利爲客，色尚黃，爲坤。

風附于天，〈○《御覽》此下有「峯」字。〉風象，其形銳首，利爲客，色尚赤，爲㢲。

雲附于地。太公曰：左右相向是也，其形銳首，利爲客，色尚白，爲坎。

飛龍，其形屈曲，似龍，〈○張刻本云「龍形屈曲，變化莫測，其陣象之，敵亦莫得而測」也。〉利爲主，色上元下赤，爲震。

虎翼，居中，法翼而進，其形空，〈○《御覽》「法」作「張」，「空」作「踞」。〉利爲主，色上黃下青，爲兌。

鳥翔。太公曰：鳥翔者，突擊之義也，其形迅急，利爲客，色上元下白，爲離。〈○此下二圖，舊抄本傳寫錯亂，姑從張刻本。〉

蛇蟠。太公曰：蛇蟠者，圍繞之義也，〈○「繞」字依《御覽》補。〉其形宛轉，利爲主，色上黃下赤，爲艮。

《神機制敵太白陰經》卷六終

祭文總序〈○此下舊抄本並脫去，以　文瀾閣本參張刻本補篇題。　閣本作《祭文㨗書藥方總序》。按︰序文中不及㨗書、藥方，故依張刻本刪正。〉
經曰：古者，天子望于山川，徧于羣神；諸侯祭其封內興雲出雨之山川神祗。出師皆祭，〈○「出師」二字，依張刻本補。〉並所過名山大川，福及生人神祗。《爾雅》云：「是類是禡，〈○兩「是」字，　閣本並作「旣」，依張刻本改，與《爾雅》合。〉師祭也；旣伯旣禱，馬祭也。」師初出，則禡軍之牙門，禱馬羣廐。蚩尤氏造五兵，制旗鼓，師出亦祭之。其名山大川風伯雨師並所過則祭，不過則否。

毘沙門神，本西胡法，佛說四天王，則北方天王也，于闐城有廟。身被金甲，右手持㦸，左手擎塔，祗從羣神，殊形異狀，胡人事之。往年吐蕃圍于闐，〈○此下原有「吐蕃人」三字，今依張本。〉夜見金人被髮持㦸行于城上，吐蕃衆數十萬悉患瘡疾，莫能勝，兵又化黑鼠，咬弓弦，無不斷絶，吐蕃扶病而遁。國家知其神，乃詔於邊方立廟，元帥亦圖其形于旗上，號曰神旗。出居旗節之前。故軍出而祭之，至今府州縣多立天王廟焉。一本云：昔吐蕃圍安西，北庭表奏求救，唐元宗曰：「安西去京師一萬二千里，須八月方到，到則無及矣。」左右請召不空三藏，令請毘沙門天王。師至，請帝執香爐，師誦眞言，帝忽見甲士立前。帝問不空，不空曰：「天王遣二子獨揵將兵〈○張刻本作「獨領徤兵」。〉救安西，來辭陛下。」後安西奏云：「城東北三十里雲霧中，見兵人各長一丈，約五六里，至酉時鳴鼓角，震三百里，停二日。康居等五國抽兵彼營中，有金鼠咬弓弩弦器械並損。須臾，北樓天王現身。」

禡牙文篇第七十三
維某年，歲次某甲，某月朔，某日，某將軍某，敢以牲牢之奠，告於牙軍之神。〈○此「軍」字，張刻本作「旗」。〉曰：在昔三皇無師，五帝有師，所以伐姦凶、禦桀驁。封豕逞凶，〈○張刻本作「薦食」。〉長蛇流毒，寇掠我生聚，殘害我邊陲。我君恥不祥之器，以伐謀爲兵，愛不戰而屈人，借前箸爲籌策，〈○「籌」字依張刻本補。〉遂得東夷貢矢，西旅獻獒，川明海澄，〈○張刻本作「宴」。〉歷有年矣。今戎狄遺噍，虺蝎遠出，〈○原作「起蜥遠山」，今依張刻本。〉紂犬吠堯，獍集狼顧。〈○「集」字依張刻本補。〉天子授我斧鉞，錫我彤弓，鑿門分閫，使專征伐。惟爾乃神，翼茲威武，左霹靂，右雷公，天乙在前，太乙在後，風雹雨霰，克勝羣醜，枹鼓未揮，元凶授首。惟爾英靈，來歆旨酒。

禡馬文篇第七十四
維某年，歲次某甲，某月朔，某日，某將軍某，謹以清酌少牢之奠，祭爾羣牧馬之神。曰：古者，庖犧氏作服牛乘馬，引重致遠，以代人勞。爾能節齊和鸞，舉應鼙鼓，〈○「應」字依張刻本補。〉陷矢石殪，奔禽聲嘶而涼風立至，影滅而浮雲猶見。穆滿八駿，足迹接于瑤池；王良駟馬，人事標于天漢，國家恩覃八埏，光宅九土，〈○原本「八」作「無」，「九」作「有」，並依張刻本改。〉王化潛謐，〈○張刻本「皇仁四隘」。〉白旗來庭，浮鐵沈毛，貢金納帛。〈○張刻本作「罽」。〉而豺狼難厭，反首逆鱗，學三苗之不恭，慕九黎之亂德。叛而不討，何以示威？天子齋壇場，拜飛將。將軍身衛琱戈，〈○原作「彫城」，依張刻本改。〉手提金鼓，揮陣雲〈○張刻本作「清風」。〉以出塞，乘明月而渡河，誓將揮種埋落，擒魑摘魅，火烈具舉，我武維揚。〈○張刻本「疾如飄風」。〉惟爾馬神，使我馬肥，風馳電轉，龍驤虎奔，〈○原作「龍驟魚奔」，今依張刻本。〉晶甲霜明，草木皆偃，飛矢星落，江河斡旋，一舉成功，投戈脫甲，示不復用，休爾於華山之陽而已矣。〈○張刻本無此三字。〉

祭蚩尤文篇第七十五
維某年，歲次某甲，某月朔，某日，某將軍某，謹以牲牢之奠，祭爾炎帝之後蚩尤之神。曰：〈○此字依前兩篇例補，後並同。〉太古之初，風尚敦素，拓石爲弩，〈○張刻本「摭石爲刃」。〉弦木爲弧。今乃爍金爲兵，割革爲甲，樹旗幟，建鼓鼙，爲戈矛，爲㦸盾。聖人御宇，奄有寰海，〈○此二句，張刻本作「至人奄有寰宇」。〉四征不庭，服强畏威，伐叛誅暴，制五兵之利，爲萬國之資。皇帝子育羣生，義征不德。〈○張刻本作「惠」。〉戎狄凶狡，蟻聚要荒。今六師戒嚴，恭行天罰。神之不昧，〈○原作「人之不誅」，今依張刻本。〉景福來臻，使鼉鼓增氣，熊旌佐威，邑無堅城，野無橫陣，如飛霜而捲木，如拔山而壓卵，火烈風掃，戎夏大同。允我一人之德，由爾五兵之功。〈○原衍「而已」二字，依張刻本刪。〉

祭名山大川文篇第七十六
祭名山文
維某年，歲次某甲，某月朔，某日，某將軍某，謹以清酌少牢之奠，敬祭於某山之神。曰：惟神聰明正直，禍盈福謙，亭育黎庶，作鎭一方。〈○原本「黎庶」作「黎氓」，「一方」作「方土」，今並依張刻本。〉國家天覆地載，罔不宅心，航海梯山，來賓咸服。〈○張刻本「囘首內向」。〉獨彼凶醜，千百成羣，滔天虐人，窺邊猾夏。天階其禍，養成其凶。皇帝取亂侮亡，兼弱攻昧，赫斯怒，奮雷霆，濁濩轟宏，風捲電掣。今則萬騎雲會，八陣戎裝，頓軍峰巒，樵蘇林麓。天道助順，人情好謙，天人共憤，神鑑孔明，何不雲蒸霧鬱，〈○張刻本「蒸雲鬱霧」。〉轉石飛沙，助我軍威？金師克獲，牲牢匪馨，明德惟馨。

祭大川文
維某年，歲次某甲，某月朔某日，某將軍某，謹以少牢，敬祭於某川之神。曰：惟神植德靈長，善利萬物。其柔也，沈鴻毛，沒纖芥；其剛也，轉巨石，截橫山。塹南限北，決東奔西，〈○張刻本「漂吳蕩越，限華隔夷」。〉避高就下，兵法形焉。我君奄有萬國，德洽四方，伐叛懷遠，同文齊武。是以扶餘、肅愼，左衽來庭；夜郎、滇池，辮髮從事。惟彼凶虜，敢干天常，負固憑山，搖蜂萬之毒；乘危走險，奮螳螂之臂。〈○張刻本作「威」。〉天子授我廟算，不戰而屈人之兵，士卒與我一心，聞敵有死難之志。神居五行之長，爲百瀆之源，藏蛟躍龍，興雲致雨。今大軍利涉，全師旣行，〈○張刻本作「濟川」。〉何不竭海若，吐天吳，驅風伯，逐鯨魚，使波無漣漪，厲有淺深，成將軍之功，〈○張刻本作「事」。〉贊天子之威。

祭風伯雨師文篇第七十七
祭風伯文
維某年，歲次某甲，某月朔，某日，某將軍某，謹以磔牢清酌，祭于風伯之神。曰：惟神道出地戶，迹遍天涯。東温而層冰澌散，西烈則百卉摧殘。鼓怒而走石飛沙，翻江倒海；安靜則雲屯浪息，綻柳開花。暢百物以敷蘇，使八方而寗謐。達庶人之理，暢大王之雄。國家至德深仁，豚魚服信，杜絶奸慝，〈○張刻本「左衽被髮」。〉混一車書，海晏河清，遠安邇肅。惟彼凶孽，尚肆憑陵，恃烏合之衆，〈○以下文例之，此下當脫一句。〉將蜂屯之徒，險憑螘壤，蜉蝣朝菌，菅我天誅，〈○張刻本「菅」作「速」。〉曉露晨霜，延彼性命。〈○原作「廷爾特命」，今依張刻本。〉皇帝子育羣生，〈○原作「道惡殺人」，今依張刻本。〉鞠養萬品，乃威以斧鉞，懷以惠和，先茅屆途，後殿臨境，兩軍相見，八陣將施。惟爾神明，號吼��，拔木偃草，使旌旗指敵，飛沙走石，〈○此下當脫一句。〉飛泰山之形，晝不見於虜目；震雷霆之響，近不聞於虜耳。蒙袂僵仆，款我轅門，兵不血刃，而華戎寗謐矣。〈○原作「而中外同風而已」，今依張刻本。〉

祭雨師文
維某年，歲次某甲，某月朔，某日，〈○此二字依前後文例補。〉某將軍某，謹以牲牢之奠，致祭於雨師之神。曰：惟神薄陰陽而成氣，馭風雲而施德。威合風雷，則禾木盡偃；恩覃霧露，則卉物敷榮。昆陽惡盈，蕩新室之衆；龜茲助順，濟全涼之師。其賞善也如此，其罰惡也如彼。國家大業，醇被休德，洽如懷生之倫，盡荷明德。而戎胡倔强，草竊遐荒，使謀臣不得高枕，武士不遑脫甲。天子瞋目按劒，發驍勇，誅不道。天下士衆焱集星馳，氣騰青雲，精貫白日，熏兔穴，覆梟巢。惟神何不傾湫倒海，以助天威；蕩寇清讎，以張軍勢。按劒則日中見斗，揮戈而曜靈再晡。〈○張刻本作「不晡」。〉壯戎軍之氣，乃爾神之功。

祭毘沙門天王文篇第七十八
維某年，歲次某甲，某月朔，某日，某將軍某，謹稽首，以明香凈水，楊枝油燈，乳粥酥蜜粽�，供養北方大聖毘沙天王之神。曰：伏惟作鎭北方，護念萬物，衆生悖逆，肆以誅夷，如來涅槃，委之佛法。是以寶塔在手，金甲被身，威凜商秋，德融湛露。五部神鬼，八方妖精，殊形異狀，襟帶羽毛；或三面而六手，或一面而四目，瞋顔如藍，磔髮似火，牙崒嵂而出口，爪鈎兜而露骨，視雷電，喘雲雨，吸風飇，噴霜雹。其叱咤也，豁大海，拔須彌，〈○原本誤作「鬚眉」，依張刻本改。〉摧風輪，粉鐵圍，並隨指呼，咸賴驅策。國家欽若釋教，護法降魔，萬國歸心，十方向化。惟彼胡虜，尚敢昏迷，肉食邊氓，漁獵亭障。天子出師，問罪要荒。天王宜發大悲之心，軫護念之力，殲彼凶惡，助我甲兵，〈○原作「助我甲兵，戮彼凶頑」，今依張刻本。〉使刁斗不驚，太白無芒。雖事集於邊將，而功歸於天王。〈○原衍「哉」字，依張刻本刪。〉

㨗書類〈○此行依張刻本補。〉
露布篇第七十九
某道節度使某，牒上中書省門下，破逆賊某乙，下兵馬使告㨗事，得都知兵馬，使某牒稱：今月某日某時，於某山川，探見賊兵，與戰，俘斬略盡。今乘勝逐北，末暇點拔殺獲生級、器械牛馬，續卽申上者。〈○張刻本「大逆斬戮」。〉天威遠播，狂寇敗亡，將靖烟塵，同增歡忭。謹差某乙，馳驛告㨗，具狀牒上中書門下，謹牒。某年某月某日，某官牒。

判官某官、某行軍司馬、某使、某官、某道節度使，奏破某賊露布事，拔賊某城若干，所生擒首領某人若干，斬大將若干級，斬首若干級，獲賊馬若干匹，甲若干領，旗若干面，弓弩若干張，箭若干隻，鎗牌若干面，衣裝若干事件。應得者，具言之。〈　此條原連上文，今依張刻本析之。下條同。〉

中書門下尚書兵部，某道節度使某官臣某言︰臣聞黃帝興涿鹿之師，堯舜有阪泉〈○原有「丹水」二字，依張刻本刪。〉之役，雖道高于千古，猶不免于四征。〈○兩「于」字，依張刻本補。〉我國家德過唐虞，功格區夏。〈○張刻本作「宇宙」。〉蠢茲狂狄，昏迷不恭，犬羊成羣，犯我亭障。臣今令都知兵馬使某官某都統，馬步若干人，爲前鋒左右；再任虞候某官某，領弩若干人，爲奇兵，于某處設伏。虞候總管某，領陌刀若干人，爲後勁。節度副使某官某，領蕃漢子弟若干人，爲中軍遊騎。以某月日時，于某山川，與賊大軍相遇，塵埃漲空，旌旗蔽野。臣令都知兵馬使某官某大將軍當其衝，左右虞候張兩翼，勢欲酣戰，伏兵竊發，賊衆驚駭，虞候某强弩、陌刀相繼而至。鋒刃所加，流血漂杵；弩矢所及，轍亂旗靡。〈○此四句，張刻本作「白刃霜飛，紅血星灑」。〉賊人棄甲曳兵而走，我軍逐北者五十里。自寅至酉，經若干陣，所有殺獲，具件如前。人功何能，天功是賴。臣謹差先鋒將某官某奉露布以聞，特望宣布中外，用光史冊。臣某頓首謹言。某年某月某日，掌書記某官臣某上。

藥方類〈○此行依張刻本補。〉
治人藥方篇第八十
經曰：藥者，和草木之性，治人寒熱燥濕之病；道達經脈，通理三關九候五藏六府，扶衰補虛。夫稠人多厲疫，屯久人氣鬱蒸，〈○「人」字依張刻本補。〉或病瘟㾮瘧痢，金瘡墮馬。隨軍備用藥與方，所必須也，茲錄于左。

療時行熱病方：

梔子、〈二十枚。〉乾薑、〈五兩。〉茵蔯、〈三兩。〉升麻、〈三兩。〉大黃、〈五兩。〉芒硝。〈五兩。〉
右六味爲末，米汁調服，空心三錢匕，須臾利。不利，則暖粥投之。利多，服漿水止之。陰陽毒不可服。
療赤班子瘡：

梔子、〈二十枚。〉茈胡、〈三兩。〉黃芩、〈三兩。〉芒硝。〈五兩。○張刻本多「茵蔯」。〉
右爲細末，飯飲調下，三錢七，以利爲度。
療天行病方：

瓜蔞、〈四十九粒。○張刻本作「瓜蒂」。〉丁香、〈四十九粒。〉赤小豆。〈四十九粒。〉
右爲末，井花水調服，空心方寸七次，兩鼻中各搐此散，一大豆許，須臾鼻出黃水，吐利良久，乃愈。〈○據此文，則作「瓜蒂」者爲是。〉
療虐疾方：

鼈甲、〈三兩。〉常山、〈二兩。〉甘草、〈二兩。〉松羅。〈二兩。○張刻本無甘草。〉
右爲末，用烏梅煎湯調服，方寸七日二服，少加之，以吐爲度。如不差，服後方。
當歸六味散：

當歸、　白术、　細辛、〈以上各五兩。〉桂心、〈三兩。〉大黃、〈五兩。〉朴硝。〈八兩。熬。〉
右爲末，平旦，空心，服方寸匕，加之，以利爲度。
療温虐者，可服鬼箭十味九方：

甘草、　丁香、　細辛、　蜀椒、　烏梅肉、〈各三兩。〉地骨皮、、橘皮、〈各四兩。〉白术、　當歸、〈各五兩。〉鬼箭。〈二兩。〉
右爲細末，煉蜜爲丸，如梧桐子大。每服十五丸，烏梅湯送下，再服加至三十九，三、五日後覺腹中熱，以粥飲壓之。
療痢病方：

黃連、　黃芩、〈各五兩。〉黃耆、　黃柏、〈各四兩。〉龍骨。〈八兩。〉
右五味爲散，空心，米飲下方寸匕，日再加至三寸匕止。
療穀痢方：

白术、〈六兩。〉附子、〈四枚，炮去皮。〉乾薑、〈四兩，炮。〉細辛、〈五兩。〉油麵末。〈一升。熬變色。○張刻本作「神麯」。〉
右爲末，以粥飲，如前法。
療血痢方：

阿膠、〈炒。〉黃柏、〈灸各四兩。〉乾薑、　艾葉、〈各三兩。〉犀角末。〈五兩。〉
右爲末，如前法服。
療濃血痢方：

黃耆、〈六兩。〉赤石脂、〈八兩。〉艾葉、〈三兩。〉厚朴、〈灸三兩。〉乾薑。〈煨三兩〉
右爲末，服法如前。
治霍亂方：

巴豆、〈一兩，去殼。〉乾薑、〈三兩，炮。〉大黃。〈五兩。〉
右爲末，煉蜜爲丸，如梧桐子大。米飲服三丸，以利爲度。不利，以粥湯投之。
治腳轉筋方：

生薑一兩，〈○此四字依張刻本補。〉拍碎，水煎五合，服之卽愈。本方云：生薑一斤，煎二升，半服之。
入戰辟五兵不傷人方：

雄黃、〈一兩。〉白礬、〈二兩。〉鬼箭、〈一柄。〉羚羊角、〈燒二分半。〉竈中土。〈三分。○張刻本無此味。〉
右爲末，以雞子黃並雞冠血爲丸，如杏子大。置一丸於小囊中，繫腰間及膊上，勿令離身。亦辟一切毒。
療馬齒毒方：

灰汁數斗，暖者洗瘡處，愈。又以馬糞汁亦可。
療馬膿垢着人作瘡方：

馬鞭稍二寸，燒灰；飛鼠七枚，各燒灰。敷之。
療金瘡方因發者，及傷裂突出腸方：〈○「方因發者」四字，似有誤。張刻本云「治金瘡傷困乏及腸出者方」。〉

黃耆、　當歸、　芎藭、　白芷、　續斷、　黃芩、　細辛、　乾薑、　附子、　芍藥。〈各三兩。○張刻本無細辛，有鹿茸。〉
右爲末，先飲酒醉，次服五錢匕，日三服。又云：服半錢匕，日三服，加至方寸匕效。
療金刀中骨脈中不出方：

白歛、　半夏。〈各等分。〉
右爲末，酒服方寸匕，日三服，至二十日，自出立愈。
療金瘡傷中破驚方：〈○「驚」字誤。張刻本云「治金瘡破腹方」。〉

火燒葱，取汁塗之，立愈。亦用女人中衣舊者，以襠炙熨之，爲愈。
療馬墜損，有瘀血在腹內方：

生地黃五升，研爛，以酒捎汁一盞，日三服，愈。又方︰地黃二升，搗令爛，以無灰酒半升煑二三沸，重戶地暖飲之，常令醺醺。
療馬墜折，傷手腳骨痛方：

搗大麻子根〈○張刻本作「天麻根」，下同。〉并葉，取汁服之，氣下乃蘇。若無大麻根、葉，研子，温酒服，亦可。
治馬藥方篇第八十一
經曰：馬有四百八病，〈○張刻本作「百四十入病」。〉葢在調冷熱之宜，適牧放之性，〈○此句依張刻本補。〉常加休息，不可忽視之也。馬之係于軍也，至矣！重矣！〈○「自不可忽視」以下，並依張刻本補。〉

春夏常灌馬方：

鬱金、　芎藭、　當歸、　大黃、　升麻、　黃連、　細辛。
今方不用當歸、芎藭、細辛，𨚫入黃柏、吳藍、青黛、梔子。秋冬加官桂、乾薑，共爲末。〈○已上張刻本但云「各等分爲末」。〉每灌七錢，蜜油各一，合湯半升，攪勻灌之。其冷氣，則加乾薑、官桂各一兩。今多以〈○張刻本無此三字。〉糯米煑粥半升，油五合，猪脂四兩，蜜三兩，〈○張刻本無此味。〉早飲了啖之，俟日色温，來日復啖之。
馬熱不食水草方：

芒硝、　鬱金。〈○張刻本注︰「等分。」〉
右每灌七錢，入酥半兩，水一升，攪勻灌之。又云：刺帶脈出血，良。
治馬漏蹄方：

先以刀削，令穩。便之以髮灰、羊脂塡了，以黃蠟封固之。
療馬內黃、不食水草、顫喘卧數起、口張喘急、頸微垂利方：

青黛、〈三兩。〉大黃、〈二兩。〉白鹽。〈五合。〉
右爲末，每灌三匕，〈○張刻本作「三錢」。〉油蜜各一合，温水一升，灌之，立愈。馬有黑汗出，卧不起，汗流如珠，顫喘氣急。嘗汗，淡卽死，醎卽不死。取人汙襪，燒湯，挼濃汁，灌三升，差。又方︰刀子割馬尾小頭，作十字，使出血，以人糞塗之，良。或燒人糞以亂髮附之，差。
療馬轉胞不大小便方：

以人糞並大蒜橘湯成膏，納尿孔內，則立尿。又纏馬腹於後蹄間，挽之，令跳自止。〈○張刻本「跳」下有「胞」字，「止」作「轉」。〉
療馬結草方：

以熱手捻，令結消；不消，以火炙之，掃帚柄築之。
療馬蟲顙方：

桑根皮、　大棗肉、　葶藶子。〈各一兩，熬，令黃，另研作膏。〉
右和勻水三升，灌之，一時辰，令低頭滴鼻中惡物，愈。次以大黃、油雞子清，灌之。又曰：桑白皮一握舊乾煑，棗五十枚煑取穰，葶藶子六兩熬令黃，以水六升、桑根、大棗並煑，取一大升汁，去渣，內葶藶子膏攪勻，相得更煎，取强半，停令冷暖，得所分爲兩度，灌所患之鼻，如人行八九里一灌，乾地著草繫頭底，卽出鼻中惡物，令甚走，又以大黃、油雞子清，灌之，愈。〈○「又曰」以下，似後人從他書錄入。張刻本無此文。〉　　　　　　　
終

雜占總序
經曰：天文者，懸六合之休咎；兵書者，著六軍之成敗。今約一戰之事，編爲篇目，其餘災變，略而不書。

夫天道遠而人道邇，人道謀而陰，〈○「而」字依下句例，當作「於」。〉故曰神成於陽，故曰明。人有神明，謂之聖人。夫聖人者，與天地合其德，與日月合其明，與四時合其序，與鬼神合其吉凶，故曰：「先天而天弗違，後天而奉天時。」天且弗違，而況于人乎？況于鬼神乎？人若謀成策員，〈○張刻本作「完」。〉則天地、日月、四時、鬼神皆合之；人若謀缺策敗，則雖使大撓步歷、黃帝拔元、〈○「拔」字疑。〉甘德占星、巫咸望氣、務成災變、風后孤虛，欲幸其勝，未之有也。葢天道助順，所以存而不亡。若將賢士銳，誅暴救弱，以義征不義，以有道伐無道，以直取曲，以智攻愚，何患乎天文哉！可博而解，不可執而拘也。

占日篇第八十二
經曰︰日者，實也。光明盛實，布照四方，神靈御之，葵藿向之。太陽之精，積而成象，光明外發，體魄內含。故人君法之，吉凶禍變，則必照臨下土。

日珥者，拜大將軍。一曰：〈○二字依張刻本補。〉有軍在野，珥南則南勝，珥北則北勝，東西準此。

日兩珥相對，〈○原本「珥」作「軍」，又脫「日」字，依張刻本補正。〉將欲解和。

日暈而珥外，軍凶。

日抱暈隨抱，軍勝。

日有白足，破軍殺將。

日有背氣，色青赤，曲向外，爲背叛之象，其下有叛臣，將軍守邊有二心。

日有玦氣，似背有枝直向外，如山字，兩軍相當，所臨者敗。

日有暈氣，傍日周員，中赤外青，〈○「外」原作「內」，依張刻本改。〉軍營之象，對敵之士，色濃厚者，隨方軍勝。

日月皆暈，兵陣不合，七日暈不解，不可起兵，暈而珥外，兵凶。

日暈而珥者，易上將。

日暈而玦者，〈○張刻本「玦」作「缺」，下同。〉兩軍相當，隨玦兵敗。

日暈而直氣在旁，所臨軍勝。

日暈而背虹，珥反直而貫之者，順虹擊之，大勝。

兩軍相當，日有冠纓者，和解，抱戴大喜。

日暈而有兩珥在內外者，並有雲聚，不出三日，下有圍城。

占月篇第八十三〈○「占月」下原有「氣色」二字，依前後例刪。〉
經曰：〈○二字依前後篇例補。〉月者，闕也，盈極必缺。太陰之精，積而成象，光以照夜。女主之義，比德刑罰，吉凶休咎，以警戒于下土。

月有暈，先起兵者勝。

月暈抱戴，有赤色在外，外人勝；在內，內人勝。

月暈，歲星〈○二字原作「抱戴」，今依張刻本。〉赤色明，客勝。

火入月守，色惡客敗，色明客勝。

月暈，鎭星不明，主人勝；色明，客勝。

月暈，太白色不明，主人勝；色明，客勝。

月暈，辰星不明，主人勝；明，客勝。

月暈亢，先起兵，有喜且勝。

軍出月蝕，凶。

月暈房糠，大風起。

月暈參伐，兵起，有軍不勝。

占五星篇第八十四〈○此下四篇，原本並不分段，今依張刻本析之。〉
經曰：五星者，昊天上帝之使也。稟受帝命，各司其職，雖幽潛深遠，罔不悉及之。故福德佑助，禍淫威刑，或順軌而守常，或錯亂而表異，光芒角變，色動衰盛，居留干犯，勾衝掩滅，所以告示下土。

凡五星各有常色，本體吉。歲星青，熒惑赤，〈如參左角狀。〉鎭星黃，太白白，〈如五車大星。〉辰星黑。〈○原本此下有「凡五星，青爲飢憂，赤圜爲旱交爭，黃熟女主吉，白兵䘮，黑水疾」二十四字，與末條大同小異，似後人從他書錄入。張刻本無此文。〉

凡五星黃角，兵交爭；赤角，犯我城；白角，有邊兵；青角，憂愁生；黑角，死䘮行。

凡五星色變常者，青憂，白兵，赤旱，黑䘮，黃則天下大熟。〈○此句原本惟有「黃熟」二字，今依張刻本。〉

歲星占
木乘金，偏將軍死。

木金合，鬬將死。

木守七星，天下起兵。

木乘昴，國有憂，番主死。

木入畢中邊，起兵。

木犯畢附耳，起兵。

木守參伐，有兵。

木犯井，起兵。

木經柳，有兵。

木守軫，罷兵。

木入軫，大將軍興兵，吉。

木入五車，兵起。

木守羽林，兵起。

木犯參旗，大將軍出征，凶。

營惑占
火用宜背，火在鶉火之次，宜背午地，他皆倣此。

火犯木土，爲大戰，傳云：亡偏將軍。

熒惑環太白，偏將軍死。

火與太白相連而鬬，破軍殺將，客勝。

火入太白中上出，破軍殺將，客勝。

火所不利，先火起，〈○此七字費解，張刻本無之。〉犯左右角，有兵。

火守亢，有兵。

火入亢，有兵，水災。

水入房，馬貴；火出房，馬賤。

火入糠，兵起。

火犯南斗，破軍殺將，一年吳主死，中國飢。

火入牛，破軍殺將，越主死。

火入須，女入危，兵起。

火犯東壁，伏兵起。

火守昴，胡人不安；入昴，匈奴破，期三年。

火犯畢，左角大戰，右角小戰；五星犯畢，邊兵起。

火犯附耳，兵起。

火犯觜，趙凶，兵起；犯參，兵起。

火入東井一星，將軍野戰死。

火犯輿鬼，兵起。

火守七星，外有兵起。

火乘張，有兵；火與張合，兵起；火守張，大將軍驚。

火犯翼，邊兵起。

火入軫，有兵。

火行南河界，有邊兵。

火犯太微上將，上將亡；次相，次相亡。〈○張刻本云︰「火犯太微宮門左，左大將亡；犯右，右大將亡。」〉

火犯角，大臣亂而有憂。

火入亢，有白衣，會主將死，人多疾疫。

火入氐，主兵起，失國，天子惡，赦吉。

火犯心，戰不勝，大將亡，絶嗣，大臣亂，主出營，有哭泣。

火入尾，臣下妖淫，年多妖祥，大亂。

火入箕，穀大貴，妃后惡之，燕主死。

火入虛，齊王死，相出走，兵罷。

火犯畢，人疫，臣反，主崩，大水，兵起。

火入壁，魏主死，天下兵起；留壁二十日，有土功，米貴，女主惡之。

火犯奎，魯王凶，大水，大疫，大臣謀主。

火犯婁，有暴兵，死主，大飢，盗賊起。

火犯胃，趙有大兵，主大勝。

火犯鬼，執法有誅，天下大疫，有女䘮，大赦吉。

火犯柳，有土功。

火犯星，大臣亂，易服色。

鎭星占
土犯左角，大將戰死，水災；土守右角，兵路不通。

土守亢，有兵，臣下反。

土守糠，大兵起。

土入天廟，有兵起。

土守虛出入，有客兵至，不過五日，自去。

土入奎，兵起。

土入婁，邊兵起，天下凶。

土入胃，客軍敗，主軍勝。

土入昴，番人爲亂，番主死。

土入觜，兵起。

土逆行守參，有胡兵。

土守井，〈○原作「牛」，今依張刻本。〉越兵起。

土出入胃舍七星，兵起，負海大濱。

土守張，多盜賊，兵起，興土功。

土入軫，兵發而自敗。

土入天庫，有兵。

土守南河，蠻夷兵起，邊界有憂。

土出東掖門，爲將軍事，東出德門；出西掖門，爲將守事，西出刑事。〈○按︰此有脫誤。《開元占經》引石氏曰︰「塡星出東掖門，爲受將命東南出，德事也。出西掖門，爲將受命西南出，刑事也。」〉

土犯氐星，皇后憂，宮人死，天下大疫。

土犯房，天下相伐，皇妃亡，胡兵起。

土犯心，天子絶嗣，將相死放，大赦、修德，吉。

土犯尾，天下不安，后妃惡之。

土犯箕，大亂，女主憂，民流亡，大兵起。

土犯斗，其國失地，先水後旱，〈○「水」字依張刻本補。〉大臣逆亂。

土犯牛，有奸賊，牛馬棄于道，天下急，宜赦。

土犯女，更法令，天子喜，有女䘮。

土犯虛，有刑令，大憂，〈○此二字，張刻本作「一曰」。〉有客兵，鈇鉞用。

土入危，天下亂，國亡，將死，人哭泣。

土入室，關梁不通，貴人死，女子恣橫。

土犯壁，遠方入貢，〈○張刻本有「一曰」二字。〉國大水，天下立主。

土犯畢，令不行，將相亡。

土入觜，相死，兵大起，侵死，有反者。

土犯參，多水旱，邊兵起。

土入井，水旱，大臣死。

土犯鬼，多戮死，秦地有反。

太白占
太白，一名長庚，西方金德，白虎之精，招搖之使，其性剛，其義斷，〈○原脫「剛」字，依張刻本補。〉其事收，其時秋，其日庚辛，其辰申酉，其帝少昊，其神蓐收。太白主兵馬，爲大將軍，爲威勢，爲割斷，爲殺伐，故用占之。是以重述其德，異於常星也。

金體大而色白，光明而潤澤，所在之地，兵强國昌。兵出則出，兵入則入；順之吉，逆之凶。出高深入吉，淺入凶，先起勝；出下淺入吉，深入凶，後起勝。

金晝見，有軍，軍罷；無軍，軍起。

金出東方，始出爲德，月未盡三日，在月南，得行；在月北，失行，是謂反生，不有破軍，必有屠城，北國當之。

金出東方，月未盡三日，〈○張刻本「盡」作「望」。〉在月北，負海之國不勝；在月南，中國勝。〈○原作「中邦不勝」，下又有「在月北，敗，爲失行。金入火，必敗兵」二句。按︰金在月北之占，已見上文，故依張刻本刪正。〉

金出西方，爲德，月三日，金在月北，負海之國大勝；在月南，中國不勝。〈○原作「負海之國敗」，今依張刻本，與上條一例。〉

金與月相夾，有兵，拔城，偏將大戰；金與月共出，守者屠城。

金與列宿相犯，小戰；與五星相犯，大戰。金在南，南軍勝；在北，北軍勝。

金出東方，舉事用兵，順之吉，逆之凶，西、南、北皆倣此。

金守南斗，三十日，夷狄來侵。

金入羽林，兵起。

金蝕昴畢，胡王死。

金光暗，戰不勝，將軍死。

金變色，戰勝，〈○張刻本作「戰不勝」。〉隨方色而占之，色青主東方，他皆倣此。

金入月，客軍大敗，野有死將。

金白而角文，可戰；赤而角武，不可與戰。金與木合，無怒必戰。金應出而不出，應入而不入，此爲失舍，不有破軍，必有死將；所受之邦，不可與戰。未當出而出，未當入而入，必有敗軍于野。金受十日後，將軍死。

金初大後小，兵弱；初小後大，兵强。

金有角，兵敢戰，吉；不戰，凶。順角指處，擊之吉，逆凶。

金行遲，兵遲；金行速，兵速。金大行，用兵疾，吉；遲，凶。金入則兵入，出則兵出，兵行法此。

金、木一東一西，害侯王；一南一北，兵乃伏。

金犯畢左角，左將死。〈○此下原有「金入月，客將死」二句。按︰金入月之占已見前，故依張刻本刪正。〉

金出而水沒，金、水俱出東方，東軍勝；俱出西方，西軍勝。若水居金前，前軍罷；水居金南，大戰；在金北，小戰。金進則兵進，退則兵退。金出未高而敵深者，勿與戰，去而勿追。

金赤角，兵戰；白角，軍起；黑角，軍罷；青角，軍憂；白角又主國䘮軍亡，隨角所指處應。

金晝見，是謂經天。犯五星，有大兵起；犯火，大戰；在南，南勝，他皆倣此。

金犯角，大戰不勝，將軍死。

金干亢，大戰不勝，將軍死。〈○原在下條後，今移正。〉

金臨房，赤色，有兵戰。

金入留守尾，兵起于野，將士滿道。

金入南斗，將軍死；金犯南斗，必破軍。〈○此下原衍「將」字，今刪正。〉

金犯牽牛，將軍失其衆；守牽牛，兵起。

金入危犯守，有兵起。

金入營室，暴兵滿野，將軍死。

金犯東壁，大兵起。

金入奎，兵起。一曰：外國兵入。〈○此字原作「國兵來入外」，不可解。今依張刻本。〉

金犯婁，將軍功。

金犯胃，兵起。

金守昴，胡王死，四夷憂。

金犯畢，邊兵起；金犯畢左角，番兵大戰；金入畢，馬貴，兵有傷。

金犯觜，兵起，鈇鉞用。

金守參，邊兵起；左右肩，大將憂；金犯參伐，兵起。

金守東井，將軍惡之；金入東井，大兵起。

金犯輿鬼，大兵起。〈○原在下條後，今移正。〉

金入柳，大兵起，益地。

金犯七星，將軍出塞。〈○原在下條後，今移正。〉

金入翼，大將死，天下兵起。

金犯軫，其國出軍得地。

辰星占
水土合，爲覆軍。

水出東方，大而白，有兵在外解。

金、水俱在東方，負海國勝。

水入月，主人敗兵亡地。

水、金合，旗出，〈○張刻本無此二字。〉破軍殺將，客勝。視其所指，以命破軍。

水環繞太白，興兵大戰，客勝，主人敗。

水遇金，其間可容劍，小戰，則客勝。

水出太白左，小戰；磨太白，又去三尺，大戰；水在金北，利主人；在金南，利客。

水守房，番兵敗；水守婁，番兵起。

水干昴，夷狄兵起。

水守心，大臣相殺，大水，異姓立王。

水犯尾，大水。

水犯箕，有赦；若守左角，動色，貴臣戮死。

水犯斗，大臣誅。一曰：兵守赤色，天下敗兵；犯斗，〈○張刻本無此十二字。〉五穀不成。

水守女，有婚娶事，萬物不成；犯虛，天下亂，多水。

水犯危，大水，有後䘮，〈○張刻本作「女主䘮」。〉臣謀君主。

水犯室，有兵，大水。

水犯壁，刑法苛，朝廷有憂；犯奎，有火，爲害。

水乘昴，出其北，胡王死，中國大水。

水入畢，有兵；出北，胡王憂；出南，中國憂。

水犯觜，發兵。

水守參伐，星移南，南蠻下；移北，北胡侵。

水入東井，星進兵進，星退兵退。

水犯輿鬼，兵起；水入庫，〈○張刻本有「樓」字。〉兵起。

水入柳，牛貴。

水犯星，臣下亂。

水守張，兵起，大火。

水入翼中，刑及賢相，大凶。〈○張刻本云「兵大作，大臣殺僇」。〉

水犯軫，大兵起，〈○張刻本云「有大臣䘮」。〉萬物不成。

水犯角，大水，舟航相望。

水犯亢，大水。〈○張刻本作「大疫」。〉

水干犯五車星，兵起；水留心南河，兵起西方。

占流星篇第八十五
經曰：夫流星者，天之使也。自上而降下曰流，自下而升上曰飛。大者曰奔星，小者曰流星。星大，則使大；〈○此句「星」字原在下句末，依張刻本移置此。〉星小，則使小。此謂紫微宮、太微宮，出入而徐行，漸經于列宿之次也。或于列星之坐，〈○此下原有「爲使也，聲大，怒之象。行疾則兵疾，行遲則兵遲」十七字，與上下文不相屬。今依張刻本。〉非二宮所出者，並爲妖星。

流星赤色有角者，四夷有兵；前赤後黑，兵敗將亡。

流星入參，不出，先起者勝，後起者敗。

流星干七星者，兵起。

流星入建星者，色青，兵起。

流星入河鼓者，大將軍亡；出河鼓，兵出；入河鼓，兵入。〈○張刻本無此十字。〉

流星入王良，馬盡驚。

流星入天將，軍中驚；流星入，將入；星出，將出。

流星入紫微宮，匈奴兵起。

流星入三台，大將出。

流星入騎官，騎官死。

流星入羽林，兵大起。

流星抵北落，兵大起。

流星出天宮，匈奴兵起。

流星抵天市垣，大將出。

流星抵天狗，犯弧矢，將有千里之行。

流星出天廐，兵馬出。

占客星篇第八十六
經曰：客星者，非本位之星，故曰「客星」也。色白如氣，勃勃然，似粉絮。故所過之宿分野，必有災害。

客星出營室，無兵則兵起，有兵則兵敗。

客星入奎，破軍殺將。

客星犯婁，〈○張刻本作「奎」。〉胡人亂。

客星入昴，胡人犯塞。

客星入畢，邊有急兵。

客星干觜，城堡虛，軍儲少，軍民餓死。

客星守張，〈○張刻本有「主大風」三字。〉將軍有陰謀，兵起。

客星入招搖，番兵大起。

客星入天槍中，兵起。

客星入天棓，兵起。

客星犯文昌，將星色蒼，將有憂；色赤，將驚；色黃，將有喜；色黑，將死。

客星守傳舍，胡人入中國。

客星守天雞，天下兵馬盡驚。

客星守天街，胡王死。

客星入庫樓，與守南門，〈○張刻本作「南河」。〉守軍市，守老人，皆主兵起。

客星守騎官，將憂，士卒散。

客星入北落師門，虜人入塞，兵起。

客星入天倉，粟大貴。

客星入天廐，兵起，馬死。

客星入天弓，天下弓弩皆張。

客星出天弓，〈○張刻本作「天宮」。〉匈奴兵起。

客星守狼，夷狄來降。

客星守弧，南夷降。

客星守車騎，西羌來降。

客星守九州，殊▢，負海國不安。

客星入天節，番王死。

占妖星篇第八十七
經曰：妖星者，五星之餘氣也，結而爲妖，殊形異狀，凶多吉少，所見之分，必有災害。

奔星所墜之下，有大兵來。

流星前赤後黑，客兵敗散。

流星從敵營上來我軍，上銳者，有間諜來說吾兵。

流星尾長三四尺者，輝輝然，軍使也；色赤者，將軍使也。

流星色青赤，有光，尾長三四尺者，名曰「天雁」，將軍之精華也。兵從星所指者，勝。

流星蒼白，爲使；色赤，有兵；色黑，將死。

飛星如大瓮，後大，曉然白，〈○張刻本無此五字。〉前卑後高，所謂頓頑，大將死邑削。

飛星後化雲者，名曰「大滑」，流血積骨之象。

枉矢類流星，色青，蛇形，如矢而枉，道所指，將軍死。

天狗如奔星，有聲，墜如火光，炎炎燭天，其下有積尺流血，狗來食之。

占雲氣篇第八十八
經曰：天地相感，陰陽相薄，謂之氣。久積而成雲，皆物形于下而氣應于上。是以荊軻入秦，白虹貫日；高祖在沛，肜雲上覆。積蜃之氣而成宮闕，精之積必形于雲之氣，故曰：「占氣而知其事，望雲而知其人也。」

猛將氣
猛將之氣，如龍如虎，在殺氣中。猛將欲行，先發此氣；如無，將行，當有暴兵起。吉凶以日神占之。〈○張刻本「神」作「辰」。〉

猛將之氣，如烟如霧，沸如火光照夜。猛將之處，有赤白氣相遶。猛將之氣，如山林，如竹木，色如紫葢；如門樓，上黑下赤；如旌旗、如張弩、如塵埃，頭尖本大而高。〈○張刻本「多」下有「伏兵」句。〉兩軍相當，敵軍器上，氣如囷倉正白，見日愈明。此皆猛將之氣，不可擊也。

敵人營上，氣黃白潤澤，將有威德，不可擊也。氣青白而高，將勇，大戰；前白如卑，後青如高，將怯士勇；前大後尖小，將怯不明。

敵上氣黑中赤，在前者，將精悍不可當。

敵上氣青而疏散者，將怯然；軍上氣發，漸漸如雲裏山形，將有陰謀，不可擊。若在吾軍之上，速戰大勝。

敵上氣如蛟蛇向人，此猛將之氣，不可當。若在吾軍之上，速戰大勝。

勝軍氣
氣如火光、如山隄、如塵埃粉沸、如黃白，旗旌無風而飄，揮揮指敵，此勝軍之氣，所在不可擊。

雲氣如三匹帛，前橫後大，如樓椽、如赤色者，所在兵銳，不可擊。

軍上有氣，如人持斧，如蛇舉首而向敵者，皆勝軍。氣如匹帛者，此助勝之氣，所在不可擊。

軍上氣如覆舟、如牽牛、如鬬雞，所在不可擊。

軍上有五色氣連天，不可擊。〈○此條依張刻本補。〉

軍上有雲氣，如華葢、如飛鳥、如伏虎，所在不可擊。

軍上氣如五馬，頸低尾高，如杵、如赤馬；在黑氣中，如黑人；在赤氣中，如杵；在黑雲中，如人十十五五；旌旗在黑氣中，赤色在前者︰皆精悍，不可擊。

敗軍氣
敗軍之氣，如馬肝、如死灰、如偃葢、如卧魚，乍見乍隱，如霧之朦朧，此衰氣也。若居敵上，宜急擊之。

雲氣如壞山，從軍營而墜，軍必敗。

雲氣自黃昏發，〈○原本但有「氣昏發」三字，依張刻本補正。〉連夜照人，則軍士散亂。

軍上有氣一斷一續者，軍必敗。

軍上黑雲，如牛狀、如猪脂、如羣羊，〈○張刻本云「軍上有黑雲氣，狀若半猪羣羊」。〉名曰「瓦解之氣」，軍必敗。

軍上有雲氣如雙蛇，急擊勿失。

軍上氣，如塵灰、如粉、如烟雲霧，勃勃撩亂者，軍必敗。

軍上有五色雜氣，東西南北不定者，或如羣鳥亂飛，或紛紛如轉蓬，或如敗船，或如卧人無手足，或如覆車，散亂不起者，皆敗軍之氣，擊之必克。〈○此下悉依　文瀾閣本。其張刻本與　閣本文全異，今不具列。〉

軍上氣上大下小者，士卒日減。

軍上十日無氣者，其軍必敗。

軍上十日無氣，忽有赤白氣，乍出卽滅者，外聲欲戰，實欲退散，宜擊之。

軍上氣出而半絶者，欲散；漸盡去走，一絶一敗，再絶再敗，三絶三敗；在東發白氣，災深；赤氣如火光，從天而降，入軍中，兵亂將死。

軍上氣蒼，須臾散盡，或前高後卑，或黑氣如牛馬形，從雲氣中漸入軍中，名曰「天狗食血」，其軍散敗。

兩軍相當，十里之內，三里之外，望彼軍上氣高而前白後青者，敗氣也。

雲氣如人頭，雞兔臨軍上雲葢，蔽濛晝晦者，宜急走，不然必敗。

軍上氣，先青而後黑者，其將必死。

散軍之氣，如燃生草之烟，前雖銳而後必退。

軍上氣如丹蛇者，如尾在雲霧中，臨軍上者，中人與外人通。

軍行有白氣，如猪來臨者，大驚，宜備。

日暈有氣，如死蛇，屬暈者，不利先鋒。

日暈旁有赤雲，如懸鐘，其下有死將。

日月暈有背，所臨者敗。

白虹及蜺，入營者敗。

日暈有四玦在外，軍悉敗散；日暈薄及後至，先去其下，敗軍來降。

氣如人十十五五，皆低頭叉手相向；或氣如黑山，以爲緣者；白氣如鳥，趣入屯營，連絡不絶，須臾下者︰當有來降。

城壘氣
正白如旌旗；或白氣如旗，而赤界其邊；或氣出于外，如火烟；或有雲分爲兩截狀，如城壘︰皆堅而不可攻。

白氣如城中南北出者，城中黑氣如星，名曰「軍精」，急宜解去。

赤雲或黃雲臨城，城中喜；青雲從軍，城南北出者，不可攻。

城中有雲，青色如牛頭，觸人外向者，城中有氣出東，其光黃大，堅城也。

白氣中出，青氣入北，反覆囘還，不可攻。

凡攻城圍邑，過旬，不雷不雨者，爲城輔，勿攻。

城壘氣出于外，如烟火者，或如雙蛇，舉首向敵，或赤氣如杵，自城中出向外，內兵突出，客敗。

凡攻城，有諸氣自城出，兵不得入。

濛氣繞城而不入城，外兵不得入。

日暈有青氣，從中出四起者，圍中勝。

凡攻城，有黑氣臨城上者，積土固險之狀。黑者，水之氣，城池之象也。我據城，敵不可攻；敵據城，我不可攻。

凡圍城，平旦視圍上，氣鬱鬱如火光芒，其勢翕翕然者，其方救至；無者，救不至。受圍者，望外救，亦以此占。

伏兵氣
氣如赤杵幢節在烏雲中，或如烏人在赤氣中，或黑氣渾渾圓而赤氣在其中，或白氣紛沸起如樓狀，其下皆有伏兵。若軍行近山谷之間林坑，甚防之。

雲紛紛綿綿相絞，及似蒿草長數尺者，以車騎爲伏兵；如布席，似蒿草長尺許者，以步卒爲伏兵。

黑雲出營南，賊逃，我後有伏兵，謹候察之。

兩軍相當，赤氣，伏兵氣。若前有赤氣，則前有伏兵；後有赤氣，則後有伏兵；左右亦如之。

黑雲變赤及白形如山者，有伏兵；雲如山林，或前黑氣，後有白氣者，有伏兵。

暴兵氣
白氣如瓜蔓連結，部隊相逐，須臾罷而復出，或如八九而來不絶者，有急賊至。

白氣如仙人衣，千萬連結，部隊相逐，罷而復興，當有千里兵至。

黑氣從彼來我軍者，欲襲我也，急宜備，不宜戰；敵還，從而擊之，必得小勝。

天色蒼茫而有此氣，依支干數，內無風雨，所發之方，必有暴兵。日克時則凶，時克日則自消散。此氣所發之方，當有事告急。一人來則氣一條，依數計之；若散漫一方，必有衆至。依日支干數，內有風雨，則不應。

伏兵氣，如人持刀盾，或有雲如坐人，赤色，所臨城邑，有猝兵至。

赤氣如人持節，雲如方虹，或如赤虹，其下暴兵至。或如旌旗、如虎躍、如人行，或白氣如道帶竟天，或白虹所出，或赤雲如火，或雲如匹布，著天經丑未者，天下多兵，赤者尤甚。

有雲如番人列陣；或白氣廣五六丈，東西竟天；有雲如豹五六枚相聚；或如狗四五枚相聚；四方清明，獨有赤雲赫然者︰所見之地，兵起。

四望無雲，獨有黑雲極天，名曰「天溝」，主兵起。

壬子日候，四方無雲，獨有雲如旌旗，其下兵起；徧四方，天下兵起。

雲氣一道，上白下黃，白色如布匹，長數丈；或上黃下白，如旗狀，長二三丈；或長氣純如赤而委曲，一道如布匹︰皆謂之「蚩尤旗」，見，兵大起。

戰陣氣
氣如人無頭、如死人、如丹蛇，赤氣隨之，必有大戰，殺將。

四望無雲，獨有赤雲如狗，入營，其下必有流血；或獨見赤雲如立蛇，或赤雲如覆舟，其下大戰。

白虹或赤屈虹見城營上，其下大戰流血。

白氣如車，入北斗中轉移者，大戰。雲如耕隴，大戰。

日旁黑氣如虹，或白氣如虹，交見，兩軍相當，必交戰；無軍，兵起。

四、五、六虹見，大戰。

日月有赤雲，截之如大杵，軍在外，萬人戰死；兩軍相當，不利先舉。

月初滿而蝕，有軍必戰。

蒼白雲氣經天，其下有拔城大戰。

赤氣漫漫如血色，有大戰流血。

陰謀氣
氣白而羣行徘徊，結陣而來者，他國人來相圖謀也，不可忽；應視其所往，隨而伐之，得利。

黑氣如幢，出于營中，上黑下黃，敵欲來求戰，而無誠實，言信相反，七日內必覺，備之，吉。

黑氣臨我軍上，如車輪行，敵人謀亂，國有小臣勾引，宜察之。

黑氣如引，牽來如陣前銳者，有陰謀。

天沉陰不雨，晝不見日，夜不見星、月，三日以上者，陰謀也，將軍宜愼防左右。

連陰十日，亂風四起，欲雨不雨，其名曰「濛」，爲臣謀君。

天陰沉，日月無光，有雲障之，不雨，此君臣俱有陰謀。兩敵相當，則陰謀也。若晝晴夜陰，臣謀君；晝陰夜晴，君謀臣。

四夷氣〈○此條依張刻本補。〉
東夷之氣如𣗳。西夷之氣如屋。南夷之氣如樓臺，或如舟航。北狄之氣如牛羊，或如穹廬。

遠近氣
氣初出桑榆一千五百里，平觀一千里，仰視中天一百里，平望桑榆二千里，登高下屬三千里。〈○此條依張刻本補。〉

凡候氣之法：氣初出時，若雲非雲，似霧非霧，彷彿若可見，初出森森然，若高五六尺者，是千五百里以外氣也。

凡候敵上氣，敵在東，日出候之；敵在西，日入候之；敵在南，日中候之；敵在北，夜半候之。

欲知我軍氣，常以甲己日及庚子戊午日、未日、亥日及八月十八日，去軍十里，登高望之，但百人以上，則皆有氣。

凡氣欲似甑出炊氣，勃勃而上升，外積結成形，而後可占。氣不結積，散漫不定，不能爲災祥，亦必和雜殺氣森森然，乃可論也。

凡軍城上，氣安，則人安；氣不安，則人不安；氣盛，則兵盛；氣衰，則中衰；氣散，則衆散。

凡氣得旺相色，吉；休囚色，凶。

軍上氣，高勝下，厚勝薄，實勝虛，長勝短，澤勝枯。

凡占災祥，先推九宮分野，六壬日月，不應陰霧風雨，其占乃準。

凡候氣，多假日月之光，照耀而形，故暈珥抱背，皆出日月之旁；虹蜺相象，莫不因日而見。是故晝候日旁，夜候月旁，輝光所燭，無得而隱矣。

凡氣見，近三日，遠七日，內有大風雨，則不應災祥。故曰：「風以散之，雨以解之。」

凡軍行，先觀其氣。兵有勝負氣，有盛衰氣。銳兵强氣，伏兵弱氣。兵行氣行，兵止氣止，兵急氣急，兵散氣沒。故曰：「氣是兵主，風是兵苗。」爲將者，不可不知也。

分野占〈○此下　文瀾閣本亦脫去，依張刻本補。張本題下並不著篇數，今仍之。〉
經曰：天有二十八宿，爲十二次；在地爲十二辰，配十二月。至於九州分野，各有攸係，上下相應，故可得而占識之。

角、亢

鄭之分，于辰在辰，爲壽星；于野，在潁川、父城、定陵、襄城、潁陽、陽翟、汝南、宏農、城父、新安、宜陽、河南、新鄭，屬兗州。
氐、房、心

宋之分，于辰在卯，爲大火；于野，在楚州、山陽、清平、濟陽、東郡、須昌、壽陽、睢陽、定陶等郡，屬豫州。
尾、箕

燕之分，于辰在寅，爲析木；于野，在漁陽、北平、遼東、遼西、上谷、代郡、雁門、涿郡、范陽、新城、固安、良鄕、涿州、昌黎、渤海、安定、朝那、樂浪、元菟、易、定，屬幽州。
南斗牽牛

吳之分，木辰在丑，爲星紀；于野，在會稽、九江、丹陽、豫章、廣陵、廬江、安陸、臨淮、蒼梧、鬱林、桂陽、合浦、交趾、九眞、日南、南海，屬揚州。
須、女、虛

齊之分，于辰在子，爲元枵；于野，在高密、城陽、泰山、濟南、平原，屬青州。
危、室、壁

衛之分，于辰在亥，爲娵訾；于野，在魏郡、黎陽、河內、朝歌、濮陽，屬并州。
奎、婁

魯之分，于辰在戌，爲降婁；于野，在東海、泗州、陰陵、曲阜，屬徐州。
胃、昴

趙之分，于辰在酉，爲大梁；于野，在信都、眞定、常山、中山、鉅鹿、高陽、廣平、河間、武昌、文安、清河、內黃、斥邱、太原、定襄、雲中、五原、朔方、上黨、邯鄲，屬冀州。

畢、觜、參

魏之分，于辰在申，爲實沈；于野，在高陵、河東、河內、陳留、汝南、新野、舞陽、河南、開封、陽武，屬益州。
井、鬼

秦之分，于辰在未，爲鶉首；于野，在弘農、京兆、扶風、馮翊、北地、上郡、西河、安定、天水、隴西、蜀郡、廣漢、武威、張掖、酒泉、燉煌，屬雍州。
柳、星、張

周之分，于辰在午，爲鶉火；于野，在河南、洛陽、平陰、偃師、鞏縣、三河，屬豫州。
翼、軫

楚之分，于辰在巳，爲鶉尾；于野，在南郡、江陵、零陵、桂陽、武陵、長沙、漢中、汝南、南中，屬荊州。
風角
㢲爲風，申明號令，陰陽之使也，發示休咎，動彰神教。《春官》，保章氏以十二風察天地之妖祥。故金縢未啟，表拔木之徵；玉帛方交，起偃禾之異。宋襄失德，六鷁退飛；仰武將焚，異鳥先唱。此皆一時之事。且興師十萬，相持數年，日費千金，而爭一旦之勝負。鄕導之說、間諜之詞，取之於人，尚猶不信，豈一風動葉、獨鳥鳴空，而舉六軍投不測之國，欲幸全勝，未或可知。謀既在人，風鳥參驗，亦存而不棄。

夫占風角，取雞羽八兩，懸于五丈竿上，置營中，以候八風之雲。凡風起，初遲後疾，則遠來；風初疾後遲，則近來。風動葉十里，搖枝百里，鳴枝二百里，墜葉三百里，折小枝四百里，折大枝五百里，飛石千里，拔木五千里。三日三夜，遍天下；二日二夜，半天下；一日一夜，及千里；半日半夜，五百里。

五音占風
宫風聲如牛吼空中。　　　徵風聲如奔馬。

商風聲如離羣之鳥。　　　羽風聲如擊濕鼓之音。

角風聲如千人之語。

子、午爲宮。　　　丑、未、寅、申爲徵。　　　卯、酉爲羽。

辰、戌爲商。　　　巳、亥爲角。

宮風發屋折木，未年兵作。

徵風發屋折木，四方告急。

商風發屋折木，有急兵。

羽風發屋折木，米價貴。

角風發屋折木，有急盜賊、戰鬬。

歲月日時，陰德陽德自處，陰德在十二干，陽德在天。

歲月日時，子刑卯、卯刑子、丑刑戌、戌刑未、未刑丑、寅刑巳、巳刑申、申刑寅、辰午酉亥各自相刑。

子、丑、寅、巳、申爲刑上，卯、戌、未爲刑下。

風從刑下來，禍淺；刑上來，禍深。　　三刑：爲刑上、刑下、自刑。

凡災風之來，多挾殺氣，尅日，濁塵飛埃。

凡祥風之來，多興德氣，并日色晴朗，天氣温涼，風氣索索不動，塵平行而過。

凡申、子爲貪狼，主欺紿、不信、亡財、遇盜賊，主攻劫人。

巳、酉爲寛大，主福祿，主貴人、君子。
亥、卯爲陰賊，主戰鬬殺傷、謀反大逆。
寅、午爲廉貞，主賔客、禮儀、嫁娶。
丑、戌爲公正，主報仇怨，主兵。
辰、未爲奸邪，主驚恐。
貪狼之日，風從寛大上來，〈○此下原衍「及寛大上來」五字，參《虎鈐經》刪。〉所主之言，〈○「言」疑「占」。〉仍以貪狼參說吉凶，他倣此。

有旋風入幕，折干戈，壞帳幙，必有盜賊入營，將軍必死。

旋風從三刑上來，其兵不可當。有風從王氣上來，官軍勝，大寒大勝，小寒小勝。
凡風蓬勃四方起，或有觸地，皆爲逆風，則有暴兵作。寅時作，主人逆；辰時作，主兵逆；午時發，左右逆；戌時發，外賊逆。

宮日大風從角上來，有急兵來圍，至日中折木者，城陷。

羽日大風，暝日無光，有圍城，客軍勝。

陰賊日風，從陰賊上來，大寒有自相殺者。

商日大風，從四季上來，有賊攻城，關梁不通。

鳥情占
經曰：巳、酉爲寛大之日，時加巳、酉，鳥鳴其上，有酒食；時加寅、午，有酒食辭讓；時加丑、戌，有酒食口舌；時加亥、卯，有酒食相害；寺加辰、未，有酒食婦人口舌；時加申、子，有酒食爭財。

寅、午爲廉貞之日，時加寅、午，鳥鳴其上，有諫諍責讓；時加巳、酉，有賔客；時加申、子、辰、未，有口舌事；時加丑、戌、亥、卯，有酒食，又主相殺。

丑、戌爲公正之日，時加丑、戌，鳥鳴其上，有長吏來慰問；時加巳、酉，有公正酒食相遺；時加寅、午，有吏言陰私賊事；時加申、子，有吏來言公正之事；時加亥、卯，有吏來說陰賊相殺。

辰、未爲奸邪之日，時加辰、未，鳥鳴其上，有長吏來捕奸邪事；時加巳、酉，有酒食陰事；時加丑、戌，有吏捕陰私奸謀事；時加亥、卯，有陰謀劫害之事。

申、子爲貪狼之日，時加申、子，鳥鳴其上，有賊攻劫盜賊事；時加寅、午，有善人言攻劫事；時加巳、酉，有酒食；時加辰、未，有婦人爭訟事；時加丑、戌、亥、卯，有羣賊攻奪事。

亥、卯爲陰賊之日，時加亥、卯，鳥鳴其上，有羣賊大議休廢、囚死、鬬傷；時加巳、酉，有婦人奸私相傷；時加丑、戌，有吏逐賊；時加寅、午，有婦人奸淫相傷；時加辰、未、申、子，有賊攻討。

右諸陰日，有鳥羣飛，飄飄從鬼門四季上來，更時加四季，主有搜索，皆爲鬬傷事。
《神機制敵太白陰經》卷八

遁甲總序〈○原脫「總序」二字，今校補。〉
經曰：黃帝征蚩尤，七十二戰而不克，晝夢金人引領，長頭，衣元狐之裘，而言曰：「某天帝之使授符于帝。」帝驚悟，求其符不得，乃問風后、力牧，力牧曰：「此天帝也。」乃於盛水之陽築壇祭之，俄有元龜、巨鼇從水中出，含符致于壇而去。似皮非皮，似綈非綈，以血爲文，曰：「天乙在前，太乙在後。」黃帝受符再拜。於是設九宫，置八門，布三奇、六儀，爲陰陽二遁。凡一千八百局，名曰《天乙遁甲式》。

三門發，五將具，而征蚩尤，以斬之蚩尤者。炎帝之後與少昊治西方，主金，兄弟十八人，日尋干戈，恃甲兵之利，殘暴不仁，聞黃帝獨王于中央，將欲勝四帝，恃甲兵於涿鹿。黃帝至道之精，其神無所倚，其心無所適，淡然與萬物合其一。天道虧盈而益謙，乃授黃帝神符而勝之。使黃帝行蚩尤之暴，蚩尤行黃帝之道，則蚩尤得符而勝黃帝矣。黃帝因蚩尤之暴，則黃帝得符而勝蚩尤矣。天道助順，所以授黃帝符者，欲啟聖人之心，贊聖人之事也。吉凶成敗在乎道，不在乎符。今取其一家之書，以備參攷耳。〈○篇前原題「課式」二字。案︰誤。課式在後，此乃《總序》也，今刪正。〉

日辰
甲乙仲。　甲乙季。　甲乙孟。〈○三「乙」字，疑當作「巳」。〉

六甲
甲子、乙丑至癸亥，中間甲戌、甲申、甲午、甲辰、甲寅，并甲子，爲六甲也。

五子遁元
甲巳之日，夜半生甲子。乙庚之日，夜半生丙子。丙辛之日，夜半生戊子。丁壬之日，夜半生庚子。戊癸之日，夜半生壬子。

陽遁　遁元　仲　孟　季　陰遁　遁元　仲　孟　季

坎　冬至一七四　小寒二八五　大寒三九六
艮　立春八五二　雨水九六三　驚螫一七四
震　春分三九六　清明四一七　穀雨五二八
巽　立夏四一七　小滿五二八　芒種六三九
離　夏至九三六　小暑八二五　大暑七一四
坤　立秋二五八　處暑一四七　白露九三六
兌　秋分七一四　寒露六九三　霜隆五八二
乾　立冬六九三　小雪五八二　大雪四七一
陽遁，冬至後，第一甲子爲上元，第二甲子爲中元，第三甲子爲下元。　　逆布三奇，順布六儀。

陰遁，夏至後，第一甲子爲上元，第二甲子爲中元，第三甲子爲下元。　　順布三奇，逆布六儀。

陽遁元用《坎》、《艮》、《震》、《巽》四卦，四卦各四十五日，十二氣，合一百八十日。

陰遁元用《離》、《坤》、《兌》、《乾》四卦，四卦各四十五日，十二氣，合一百八十日。

五日六十時爲一元，五日竟一氣，一氣用一元。上、中、下，陰、陽二遁，三百六十日，當一歲之用。其五日，四分之一，各用中元，以通餘閏，始終用之。然則冬至閏餘二五八。
經曰：以通閏餘，始終用之。各用二五八，是已五日之內與日合者。
凡用遁之法，當知九星，明九官，定八門，審直符、直事。

九星
天蓬水常主一，天芮土常主二，天冲木常主三，天輔木常主四，天禽土常主五，天心金常主六，天柱土常主七，天任土常主八，天英火常主九。

九宫
坎爲一宫，坤爲二宫，震爲三宫，巽爲四宫，中五宫，乾爲六宫，兌爲七宫，艮爲八宫，離爲九宫。

八門
休門常主一，死門常主二，傷門常主三，杜門常主四，開門常主六，驚門常主七，生門常主八，景門常主九。

直符
直符者，六甲、六儀是也。甲子常爲六戊，甲戌常爲六己，甲申常爲六庚，甲午常爲六辛，甲辰常爲六壬，甲寅常爲六癸。

三奇
乙爲日奇。　丙爲月奇。　丁爲星奇。

直事
直事者，直八門事也。常以直符加直事，上門加直事授出入之語，〈○句似有誤。〉故以其門名之。直事五日一易局，十時一易符，十時一易事。

課式
凡課式之法，常以直符加時干。直符者，六甲也。時干者，時下所用之干也。假令陽用天元、上元一局，甲巳之日，夜半生甲子，卽子在甲時也。授以直符，天蓬加北方六戊，所以加六戊者，以甲子常爲六戊故也。雞鳴乙丑，授以天蓬，直符加南方六乙，盡癸酉，十時皆以天蓬加干，至寅戊、〈○此二字有誤。〉甲戌，則轉直符用天芮，他皆倣此，此其陽遁可知。〈○此下當有脫誤。〉

陰遁逆行。　以直符、直事加宫。直事者，直事上之門也；時干者，時下所得之宫也。然則直符十時一易，其門十時一易也。〈○此條標目似誤。「然則」上當有脫文。「其門」下疑脫「亦」字。〉

假令陽遁用天元、中元七局，甲巳之日，夜半生甲子，卽以驚門加第七宫。雞鳴爲乙丑，卽以驚門加八宫，盡癸酉，十時皆以驚門加宫，至寅戊、〈○二字亦誤。〉甲戌，則移生門加宫，而⬛奇門所在及爲吉凶成敗，按而詳之，他倣此。陰遁，則逆數。

凡子加子，直符、直事各伏其位，名曰「伏吟」。子加午，直符、直事各易其位，名曰「反吟」。雖致奇門，吉宿皆凶，惟可以納財。

凡三奇之日，宜以出行奇者，乙、丙、丁皆爲吉，干與善神并，故無凶耳。若開休生三吉門，有天上三奇合之，臨一方，卽其方之門爲吉，道路清虛，可以出行修舉，百事皆吉。

假令用陽遁天元一局，甲巳之日，日出爲丁卯。天乙直符在四宫，開門臨震三宫，下有六乙與日奇合，東方出行，吉。生門臨離。九宫有六丁與星奇，南方可以出行，其陰遁可知。

凡三奇直使者爲三奇，得六甲所使奇也。卽乙爲甲戌、甲子，使丙爲甲寅、甲申，使丁爲甲辰、甲寅，使三奇爲吉門，合得此時者，爲尤良。

假令陽遁用天元、上元一局，用甲巳之日，日入癸酉，天乙直使在一宫，以直符天蓬加六癸，休門直事加一宫，北方休門下有六丙，日奇而臨甲子，⬛六丙所使者是也。他皆倣此。

凡三奇與生門合，太陰合，得人；遁奇與休門合，爲天遁奇，與開門合，得地；遁奇與太陰所合皆吉，常以六丁所合爲太陰，天乙後二宫亦名太陰。

假令陽遁用天元、上元一局，甲戌在坤宫爲直事，前二宫乾六甲在二宫，天乙在後二宫，皆合于六宫，故曰：「巽遁用陽。」他倣此。〈○此條有脫誤。〉

又生門與六乙合，得人；遁奇、休門與六丁合，得地；遁奇、開門與六丙合，得天。遁奇所合之宫，所向皆吉。

又生門與六乙合，得天；遁奇、開門與六丙合，得地；遁奇、休門與六丁合，而在直符前三宫，爲得人。遁奇：天遁奇者，爲日精華所蔽；地遁奇者，爲月精華所蔽；人遁奇者，爲太陰之氣所蔽。此時可以隱匿逃亡蔽葢，此宫有事，出行吉。

凡三奇合太陰而無吉門，名曰「有陰無門」。有門合太陰而無奇，名曰「有門無奇」。有吉門而無奇陰，名曰「有奇無陰」。皆可從之，吉。但避五刑，舉事但從三吉，而去若不得三奇并吉門者，但三奇所加，百事從之，吉。

又三奇在陽，宜爲客；在陰，宜爲主。若欲見貴人，求財舉事，出自奇門，合生門吉。若力勝，舉百事，出自奇門，合開門吉。若欲求陰私，舉百事，出自奇門，合休門吉。

凡三奇遊于六儀，利爲公私和會之事。謂乙丙丁遊于六甲之上，若甲寅有乙卯，甲子有庚午，此爲玉女，守門戶之時也。天乙合會利，爲其事，要在三奇。⬛在六儀者，三奇吉門合太陰，⬛⬛以勝光，小吉，從魁加地四戶，是謂福倉。遠行出入，移徙皆吉。

凡欲遠行出入，舉百事，逃亡，當令天三門加地四戶，出其下，吉。天三門者，太冲從魁，小吉是也；地四戶者，除定危開是也。

假令正月建寅，卽卯爲除，午爲定，酉爲危，子爲開，他倣此。太冲從魁，小吉。天之私門，六合；太陰、太常，地之私戶。此⬛臨、開、休、生三奇，吉門從之，出入遠行，舉百事，皆大吉。又以月將加時上，視之，勿忘太冲。太冲者，天門也。卒有急難，天門出吉，凡三奇入墓凶，不用。

假令六乙日奇，雖得日奇，未時不可出。謂乙屬木，木墓在未也。丙丁火，火墓在戌，戌時不可出。

一云六乙臨二宫，六丙、六丁臨六宫，入墓出三奇，吉門。勿令五刑魁星，螣蛇、白虎在其⬛。

凡九天之上，可以力勝；九地之下，可以伏藏。太陰之中，可以潛形；六合之中，可以逃亡。卽直符，後一所臨之宫爲九天，後二所臨之宫爲九地，前二所臨之宫爲太陰，前三所臨之宫爲六合。

假令陽遁直符臨九宫，則九天在四宫、九地在三宫、太陰在七宫、六合在六宫，他皆放此。陰陽皆用，天遁爲奇，其九天臨甲，九地臨癸，太陰臨丁，六合臨巳，爲大吉。

凡六儀擊刑，皆不可用。

假令陽遁甲子，天蓬爲直符，加卯時爲擊刑，謂子卯刑，故也。雖得奇門吉宿，不可用三刑者，子刑卯，卯刑子，丑刑戌，戌刑未，未刑丑，寅刑巳，巳刑申，申刑寅，辰午酉亥四位自刑。

凡六庚加直符，名「天乙伏宫格」，亦名「天乙留符格」。直符加六庚，名「天乙飛宫格」，亦名「天乙行符與太白格」。六庚加天乙，名「太白與天乙格」，戰于野。若天乙與六庚同宫，名「天乙與太白格」，戰於國。　六庚加天乙宫者，謂臨太乙所在地宫也。天乙與六庚同宫者，謂此同地宫也，凶時也。

凡六庚加金日，亦名「伏干格」，亦名「本宫干格之日」，干格加六庚，名「飛干格」，此凶時，不可爲百事。干格之時凶，外取之，占賊見之。占人在占格，則不在；占人來占格，則不來。

凡六庚加歲干，爲歲格；月干，爲月格；日干，爲日格。一曰：六庚加三奇，爲時格；不加三奇，非時格。六庚加六巳，名刑格。易地千里，車破馬驚，不利舉百事，凶。

凡六庚加六丙，名曰太白入熒惑。六丙加六庚，名熒惑入太白。二逢相入，皆凶時，得奇門，吉宿亦不可舉百事，凶。

凡六丙加直符，爲勃，謂天上六丙加庚直符也。及天乙宫加六丙，亦名爲勃，同六庚所加之義。

凡時下及天乙直使所在，得吉宿者吉，得凶宿者凶；時下得吉宿，謂直符所勝。〈○疑「加」。〉時下所得三星，此謂吉宿也。

假令陽遁天元、上元一局，甲巳之日，平旦爲丙寅，卽以直符加六丙，六丙在八宫，八宫爲天任，是謂時下得天任星也。他倣此。

天乙所在吉宿者，假令陽遁天元、上元一局，甲巳之日，夜半生甲子，甲子爲天蓬，卽以天乙直使在天蓬宿；雞鳴爲乙丑，乙丑爲天芮，卽以天乙直使爲天芮宿。

凡吉者，天輔、天禽、天心爲大吉，天冲、天任爲小吉。凶宿者，天蓬、天芮爲大凶，天英、天柱爲小凶。大凶者，有旺相氣，變爲小凶；小凶者，有旺相氣，變爲平。其吉宿，有旺相氣，大吉。

凡六甲加六丙爲青龍返首，六丙加六甲爲朱雀跌穴，此二時可以造舉百事。又會三奇八門者，爲大吉。《太乙經》曰：「六丙加六庚爲孛，六辛加六乙爲白虎猖狂，六乙加六庚名青龍逃走，六癸加六丁名螣蛇夭矯，六丁加六癸名朱雀入江，不可舉百事，皆凶時也。」

凡時下得乙未丙戌辛丑甲辰戊辰，名入墓，時不得出入、舉百事。

凡天道不遠，三五復反，假令陽遁用天元、上元一局，甲巳之日，平旦爲丙寅三，卽三在寅也；戊辰五，卽五在辰也。他倣此。

其陽遁可出入、舉百事，當趨三避五，可以名天道。凡出行者，亦可參用「元女式」。三宫法所出之門有螣蛇、白虎，皆須避之，不可犯，大凶。〈○此下原衍「亭亭咎，謂六乙之時，時下得乙吉也」十四字，下十一字「見時加六乙」條與上不屬，今刪。〉

時逢六庚，抱木而行，强有出者，必有鬬爭，謂六庚之時，時下得庚凶也。〈○此下四條，當在「時加六己」條後，疑錯簡。〉

時逢六辛，行逢死人，强有出者，罪罰纏身，謂六辛之時，時下得辛凶也。

時逢六壬，爲吏所擒，强有出者，非禍所勝，謂六壬之時，時下得壬凶也。

時逢六癸，衆人所視，不知六癸，出門則死，謂六癸之時，時下得癸凶也。

凡時下得天蓬，宜安居保國、修築營壘，主不利客，凶神也。

時下得天芮，宜崇道修德，統接朋儕，凶神也。
時下得天冲，不利舉事，凶神也。
時下得天輔，宜守道調理，凶神也。
時下得天禽，宜祭祀求福，以滅羣惡，吉神也。
時下得天心，宜避疾求仙，君子吉，小人凶，凶神也。
時下得天柱，宜居守自固，藏形隱迹，凶神也。
時下得天任，宜請謁賞賀，通達財利，吉神也。
時下得天英，宜道行出入，進酒作樂，嫁娶筵宴，吉神也。
太乙貴神，可向、不可背。白姦者，天大姦神，不可向、可背也。

又曰：六丁爲六甲陰，能知此道，日月可陸沉，可呼六丁神名，凡六合之中六巳，謂六巳之位皆在六合之中也。行陰密隱祕潛伏之術，〈○疑上。〉皆從天公六巳所臨用之。

凡天輔之時，有罪勿殺，斧鉞在前，天乙救之，謂甲巳之日，時加巳；乙庚之日，時加申；丙辛之日，時加午；丁壬之日，時加辰；戊癸之日，時加寅。此時有罪，自然光輝，亦宜此時，拔人之繫縛。

一曰：甲巳之日，時下謂巳；丁壬之日，時下謂辰；戊癸之日，時下謂申。爲天輔之時也。

凡天網四張，萬物盡傷，謂時得六癸也。此時不可造作百事。又神有高下，必須避也。　假令天網在一宫，神高一尺；在二宫，神高二尺。踰越避之。

凡天罡加四孟，天乙在內，宜處百事；天罡加四仲，天乙在門，出處百事皆敗；天罡加四季，天乙在外，宜出行，百事皆吉。他倣此。

凡要事在三宫，在天乙大吉，加四仲，名玉堂。時天乙理事於玉堂之中，欲出行，當此之時，百事可利，逃亡者得。

神后加四仲，名明堂。時天乙出遊門垣之外，遊行四野。當此之時，舉造百事皆吉，逃亡者得。
微明加四季，名曰絳宫。天乙伏藏於深宫之中，行於私宴。當此之時，不可出行，逃亡者皆得用。

凡天乙之理于三宫，四時叠用，要在于天乙大神，背之必敗，當從向克。

春三月，天乙大神，理于玉堂宫，大吉是也。大吉爲生氣，其冲小吉，爲百鬼死。
夏三月，天乙大神，理于明堂宫，神后是也。神后爲王坐，其冲勝光，爲負。
秋、冬三月，天乙大神，理于絳宫，徵明是也。徵明爲常生，其冲太乙，爲積刑。
凡出入往來，青龍上明堂，出天門，入地戶，四入太華中，卽華葢，若天藏、天獄、天牢，愼不可犯。

凡六甲爲青龍，可以建福；六乙爲蓬星，可以建德；六丙爲明堂，可以出入；六戊爲天門，可以往來；六巳爲地戶，可以伏藏。天乙至三凶神之宫，六庚爲天獄，六辛爲天庭，六壬爲天牢，天藏之中爲六癸，可以隱藏也。

凡九天之神在六甲，朱雀之神在六丙，太陰之神在六丁，勾陳之神在六乙，六合之神在六巳，白虎之神在六庚，元武之神在六辛，入地之神在六癸。凡欲逃亡隱匿，必須從天門入地戶，又參之以太冲從魁，小吉。六合太陰加地戶，將出入往來，無能見者。欲去者，出天門而去；欲藏者，入地戶而藏太陰之中。凡欲逃避百鬼，當出天門，入地戶，中吉。

凡欲行山中宿，令虎狼鬼賊不敢近者，出天門，入地戶，中吉。

夫開門遁伏，休門生聚，生門利息，景門上書，杜門閉絶，死門射獵，驚門恐迫，傷門傷害。避惡伏匿，背杜門，向開門，吉。出行移徙，遷官受職，入官視事，背景門，向休門，吉。有所掩襲，欲塞奸邪，背開門，向杜門，吉。三奇吉門，合天輔、天心、天禽出入，大吉。出入開門，宜見大將軍；出休門，宜見長吏；出生門，宜見帝王公卿；出傷門，宜捕獵征伐；出杜門，宜邀遮隱匿、誅伐亡逆；出景門，宜上壽；出死門，宜喪葬弔唁；出驚門，宜掩捕鬬訟。

凡時加六甲，一開一闔，上下交接，謂六甲之時，時下得伏吟時也。

時加六乙，一往一來，恍惚俱出，謂六乙之時，時下得乙吉也。
時加六丙，道逢清甯，求之大勝，謂六丙之時，時下得丙吉也。
時加六丁，出幽入冥，永無禍侵，謂六丁之時，時下得丁吉也。
時加六戊，乘龍萬里，當從天上六戊出，挾天武而行，吉也。
時加六己，如神所使，不知六己，欲行且止，謂六己之時，時下得己，凶也。
向背擇日
經曰：征伐皆有向背，知之者勝，不知者敗。其太歲、太陰，將軍月建日時，大時小時，亭亭白姦，遊都太乙，黃旛豹尾，五帝六符，生神死神，大雄死地，睢日德孤虛，歲月日時，刑殺大小，審而用之，可以知其勝負，易其成敗。其臨〈○疑有脫誤。〉神者，惟死神地睢，虛星可向，白姦亦可向。

推五星所在法
常以天罡加太歲，視亥上神爲歲星，午上神爲鎭星，酉上神爲太白，子上神爲辰星，五星所在之次國，不可伐，大畧如此。爲星有遲速跳伏，以七曜算之，方定太歲，月日時下之辰，不可向。〈○「午上神」疑當爲「熒惑」，「鎭星上」似有脫文。〉

凡小時月，逢大時月，正月卯，二月子，三月酉，四月午，左行四仲，周而復始。

凡遊都，正月丙，二月丁，三月⬛，四月庚。

推行八千四角天乙依元女式
新⬛月遊者，一名刑法。己酉月理艮宫六日，乙卯月理震宫五日，庚申月理巽宫六日，丙寅月理離宫五日，辛未月理坤宫六日，丁丑月理兌宫五日，壬午月理乾宫六日，戊子月理坎宫五日。陽歲，以大吉；陰歲，以小吉。〈○依《龍首經‧天乙日遊法》，「月」營作「日」。〉

推恩建黃道法
常以正七月加子二，八月加寅三，九月加辰四，十月加午五月，十一月加申六月，十二月加戌。

凡天罡下爲建，建爲青龍，黃道次神。太乙卽爲除，除爲明堂，黃道次神。勝光卽爲滿，滿爲天刑，黑道次神。小吉卽爲平，平爲朱雀，黑道次神。傳送爲定，定爲金匱，黃道次神。從魁爲執，執爲天德，黃道次神。河魁爲破，破爲白虎，黑道次神。徵明爲危，危爲玉堂，黃道次神。神后爲成，成爲天牢，黑道次神。大吉爲收，收爲元武，黑道次神。公正爲開，開爲司命，黃道次神。太冲爲閉，閉爲勾陳，黑道次神。

凡避死難從開星，不吉。春三月房爲開，夏三月張爲開，秋三月婁爲開，冬三月壁爲開。

推亭亭白姦法
常以月將加時辰，神后下爲亭亭所在，次析十二月時，其寅申巳亥，神后白姦所在，神后時，白姦在寅，常行四孟，亭亭常以白姦囚于己亥，格於寅申。〈○此條有脫誤。〉

出師安營〈○一名「眞人玉女反閉局」。〉
經曰：諸有正宿安營，四直頓兵，深入敵境，恐有掩襲，乃作眞人閉六戊法。逃難隱死，作玉女反閉局法。千凶萬惡，莫之敢干，故人精微；去道不遠，故能洞幽闡神。非眞人逢時，必不能行也。

閉六戊法
先置營訖，于某旬，上以刀從鬼門行起，左旋畫地一周，次取其中央之土一斗，置六戊上。六戊者，天罡神也。刀卽置取土之處埋之，咒曰：　「太山之陽，恒山之陰，盜賊不起，虎狼不傷，城郭不完，閉以金關，千凶萬惡，莫之敢犯。」便于營中宿。若令出入，〈○句有誤。〉驗之法，取犢母在營，子安營外，犢子終不敢入營中，甲子旬戊在辰，餘倣此。

玉女閉局法
以刀畫地，常以六爲數，室中六尺，庭中六步，野外六十步，手持六算，算長一尺二寸。假令甲日從甲上入，乙日從乙上入，戊日從東西南北入，入局竟從今日日辰起。

假令子日，卽以第一算置子上，第二算加丑上，第三算加寅上，第四算加卯上，第五算加辰上，第六算加巳上。下六時亦依次去，便呼云：「鼠行失窟，入市〈○此有脫誤。《景祐遁甲符應經》作「鼠行出穴入狗市」。〉便逐。」〈○疑「移」。〉子上算置戌上，度算訖，大呼云：「青龍。」下次移。丑上算置卯上，云：「牛入兔塗食時草。」〈○《符應經》作「牛入菟園食甘草」。〉度訖，就便呼云：「朱雀。」下次移寅上算置巳上，云：「猛虎跳鳶來到。」〈○《符應經》云︰「猛虎昫昫來入巳。」〉度算，〈○此脫「訖」字。〉呼云：「勾陳。」下次移卯上算置丑上，云：「兔入牛欄伏不起。」便大呼云：「白虎。」下次移辰上算置午上，云：「龍入馬廐因留止。」度訖，便呼云：「元武。」下次移巳上算置申上，呼云：「螣蛇宛轉來。」〈○似脫二字。《符應經》云︰「螣蛇宛轉來申裡。」〉度訖，便呼云：「六合。」下兩算夾一算，先成爲天門，後成爲地戶，避難，出天門，入地戶，乘玉女上去，吉。仍呼玉女所在之庚上，「玉女來護我，〈○「之」疑「云」。《符應經》作「若庚上，便庚上，玉女來護我」。〉無令百鬼中傷我，敵人不見我」，以爲束薪，〈○《符應經》句上有「見我者」三字。「束」原譌「米」，据《符應經》改。〉獨開天門〈○原本獨譌「狗」，据《符應經》改。〉而閉地戶，呪會交乎，〈○句有誤。「會」疑「單」。〉以算閉門，而去勿反顧，以刀畫地，卽地脈不復得見。〈○句不可解，似有譌脫。〉

《神機制敵太白陰經》卷九終

元女式
元女式者，一名六壬式，元女所造。主北方萬物之始，因六甲之壬，故曰六壬。六甲之上運斗柄，設十二月之合神，爲十二將間置十干，次列二十八宿、三十六禽，以月將加正時，課日辰用爲天乙，所理十二神，將以斷吉凶成敗。

推月將法〈以十二月合神爲月將。〉
登明正月將加在亥水神，河魁二月將加在戌土神，從魁三月將加在酉金神，傳送四月將加在申金神，小吉五月將加在未土神，勝光六月將加在午火神，天乙七月將加在巳火神，天罡八月將加在辰土神，太衝九月將加在卯木神，功曹十月將加在寅木神，大吉十一將加在丑土神，神后十將加在子水神。

推四維法
乾天門，坤人門，巽地戶，艮鬼路。

推三十六禽法〈○諸禽頗有譌訣，《五行大義》所述諸說紛紛，無從是正，又無別本可考，姑仍原本。〉
東方：貍、虎、豹、兔、貉、蛟、龍、魚、蝦。　南方：蚓、蛇、狙、鹿、獐、雁、羊、鶩、⬛。

西方：猿、犺、猴、烏、雞、犬、豕、豺、狼。　北方：熊、猪、羆、燕、鼠、蝠、蟹、牛、鼈。

推四課法
常以月將加正時，視干日、支辰、陰陽，以爲四課。干日上神爲日之陽支，日上神本位所得之神爲日之陰支；支辰上神爲辰之陽支，辰上神本位所得之神爲辰之陰支︰謂之四課。四課之中，察其五行，取相克者，爲用四課。陰陽先以下賊上爲用，若無下賊上，以上克下爲用；若三上克下一下，賊上還；以下賊上爲用，若四上克下四下，賊上與。

今日比者爲用；俱比、俱不比；涉害深者爲用，涉害俱深，以先干後支爲用。四課陰陽皆不相克，以遙相克爲用。若有干克神、神克干，先以克干爲用；若干克兩神、兩神克干，以比者爲用。俱比、俱不比，剛用干比、柔用支比爲用。四課陰陽無上下相克，又無遙相克，以昴星爲用。剛干，視酉上所得神爲用；柔干，伏視從魁所臨神爲用。剛日，先傳支後傳干；柔日，先傳干後傳支。若天地返吟，伏吟，先以相克爲用，若無相克伏吟，剛干，以干上神爲用；柔干，以支上神爲用。反吟，剛干，以干衝；柔日，以辰衝爲用。以刑及衝用爲傳，終八，專日，四課不相見。剛干，從干上陽神順數；柔干，從支上陰神逆數。皆及，三神爲用，足以定吉凶。當知所受用三傳，以考終始善惡所致，何先何後？變化何從？將安所極？三傳之要訣在天宫，各以神將言其禍福，將以併合所加日辰，又以五行論其憂喜，欲取諸將，以天乙爲首。〈○原本錯亂，參《景祐六壬神定經》改。〉

推天乙所理法
天乙者，貴人也。家在丑，甲戊之日，旦理大吉，暮理小吉。乙己之日，旦理神后，暮理傳送。丙丁之日，旦理登明，暮理從魁。庚辛之日，旦理勝光，暮理功曹。壬癸之日，旦理太乙，暮理太冲。天乙在東方、西方，則南方爲前，北方爲後；在南方、北方，則東方爲前，西方爲後；常以星沒爲旦，星出爲暮。

推十二神將法
用起天乙，以將兵，大勝，闢地千里；用起螣蛇，以將兵，兵數驚駭，上下相克。天乙前一神也。用起朱雀，以將兵，士卒驚恐，妄作口舌。天乙前二神也。用起六合，以將兵，戰勝，得子女玉帛。天乙前三神也。用起勾陳，以將兵，士卒戰亡。天乙前四神也。用起青龍，以將兵，大勝。天乙前五神也。

用起天后，以將兵，不勝自敗。天乙後一神也。用起太陰，以將兵，士卒怯弱。天乙後二神也。用起太常，以將兵，平平。天乙後四神也。用起白虎，以將兵，師亡。天乙後五神也。用起天空，以將兵，士卒死亡，爲敵欺詐。天乙後六神也。天乙理十一將，前盡于五，後盡于六。

推伏吟返吟法
凡興師動衆，勿取伏吟之時，必見固守。行者不坐，坐者不起。返吟時，前勝後負，諸神自臨其衝，曰反吟；諸神自臨，曰伏吟。

推陰陽相覆法
天罡加太歲，是陽覆陰也。天罡加月建，是陰覆陽也。陰陽相覆之時，兵必有奸，計重陽時，執于火爲驚；重陰時，執于水爲恐。陽覆陰，君欲害臣；陰覆陽，內姦生，不利舉百事，凶。

推神在內外法
斗加孟，神在內，道路壅塞，出軍凶；斗加季，神在外，出師吉；斗加仲，神在門，或戰勝密謀。

推九醜法
乙戊己辛壬之日爲子午卯酉之神，〈○疑「辰」。〉合五得四，交合爲九醜。主敗軍殺將，醜惡之日，故曰九醜。己卯、辛卯、戊午、戊子、壬子、壬午、乙酉、辛酉、己酉是也。

推兵讐法
仰見其兵，暮見其辰，俯見其讐，下賊上比時，軍兵僇，將死亡。

推行軍本命法
軍出日時，天罡不欲臨將軍本命，及行年大凶，螣蛇、白虎，小凶；天乙、青龍、六合、太常臨，小吉；歲月殺所臨之方，不可往。

推天門地戶法
以天二門太衝、從魁，覆地四戶，除定危開，從下而出，萬夫莫當。〈○「二」疑當作「三」，「從魁」下疑脫「小吉」二字。〉

推五帝法
春三月，五帝任東，出軍，先鋒出城，西門立營，牙門向東，常以青旗居前，赤旗次之，次引白旗，次引黑旗，四時倣此，不向旺方也。

推國君自將法
置營訖，國君居北斗四星之下，徵明是也。前將軍居太微下，勝光是也。後將軍居華葢下，神后是也。左將軍居天府下，太衝是也。右將軍居文昌下，從魁是也。旗鼓居蓬星下，六乙是也。偃衆居明堂下，六丙是也。軍門居天門下，六戊是也。小將居地戶下，六己是也。斬殺居天獄下，六庚是也。判事居天庭下，六辛是也。囚禁居天牢下，六壬是也。軍器居天藏下，六癸是也。順旬依法，不可妄舉，起甲盡癸，則復旋攺。

推神位諸煞例
假令甲子旬，子爲青龍，丑爲蓬星，寅爲明堂，卯爲太陽，辰爲天門，巳爲地戶，午爲天獄，未爲天庭，申爲天牢，酉爲天藏，終十辰，至甲戌爲青龍，餘倣此。

推玉帳法
出軍行陣，深入敵國，止宿營壘，休舍憩息，大將軍居太乙玉帳下，吉。攻之不得，以功曹加月建，前五辰是也。

察情勝敗篇
武侯曰：田螺占兵之法，其來甚遠，龜易卦占雖有正爻，學者不精，吉凶難准。〈○二字据《陽經》補。〉昔越范蠡曾用田螺占之中間試之，頗有靈驗，見兵書。此乃古法也。取田螺時，須自凈身，勿令女人見之，卽有靈驗。

其法，以甲乙日用溫湯向東灌之，向夜取一大盤，盤中畫一直墨界，一邊爲己，一邊爲敵。注水一二升于盤內，取二螺，咒曰：「田螺索索，風雨不作；敵若不來，各守城郭。」又咒曰：「田螺舞舞，知風知雨；敵若來迫，入我城土。」咒訖，明旦視之，若己入敵，則己勝；敵入己，則敵勝。

右凖前法，置田螺于盤內，明旦視其頭之所向，定其緩急。凡甲乙日，頭向南，三日至；向西，七日至；向北，不來；向東，不戰。　丙丁日，頭向南，九日至；向西，七日至；向北，卽至交戰，主勝；向東，不來。　戊己日，頭向南、西、北，皆不來；向東，三日至。　庚辛日，頭向西，與敵和；向北，無事；向東，敵來自敗；向南，九日至。　壬癸日，頭向北，吉；向東，三日至；向南，敵來自敗；向西，不來。

若春，向東大勝，向南小勝，向西大敗，向北平安。

夏，向南大勝，向西小勝，向北大敗，向東小勝。
秋，向西大勝，向北小勝，向東大勝，向南大敗。
冬，向北大勝，向東自敗，向東大勝，向西自敗。
推賊虛實法
常以月將加聞賊時，天罡加四孟，言虛加四仲，來在道，天罡加四季，卽至。欲知賊來否，以月將加聞賊時，遊都加日辰，賊卽至，臨前一辰一日至，二辰二日至，四辰以上，過去不來，遊都旺相克日辰，凶。

推天地耳法
欲知賊消息，往天耳聽之，大吉、小吉是也；欲聽人之密謀隱事，往地耳聽之，太衝、從魁是也。

推賊兵數法
以月將加正時，日上辰見天罡、河魁，五百、五千、五萬人見徵明、太乙，四百、四千、四萬人見神后、勝光，六百、六千、六萬人見大吉、小吉，八百、八千、八萬人見功曹、傳送，九百、九千、九萬人見太衝、從魁，十百、十千、十萬人見其神，旺氣十倍，相氣五倍，死氣減半。

推迷路法
道路三叉，不知何路可通，以月將加時，天罡加孟，左道通；天罡加仲，中道通；天罡加季，右道通。

推伏匿法
逃亡隱匿，以月將加正時。望奸，下可藏萬人，神后是也。河龍，下可隱千人，太衝是也。陰精，下可藏百人，從魁是也。

推三河九江法
三河九江，天道獨通。太冲爲三河，從魁爲九江。欲行間諜，爲不可知事，視江河，除定危開之道，又前三、後三并者可獨通，出入其下，人無知者。

推三陣法
甲子旬，陣形象畢幟曰：孔琳臨前，左將青衣，赤頭；右將白衣，赤頭，從酉入，以臨子。

甲戎旬，軍形象井幟曰：陵城降前，左將黑衣，赤頭；右將黃衣，赤頭，從未入，以臨戌。

甲申旬，兵形象翼幟曰：梁邱叔前，左將黃衣，赤頭；右將朱衣，赤頭，從巳入，以臨申。

甲午旬，兵形象尾幟曰：費陽多前，左將白衣，赤頭；右將青衣，赤頭，從卯入，以臨午。

甲辰旬，兵形象斗幟曰：許咸池前，左將青衣，赤頭；右將黃衣，赤頭，從丑上入，以臨辰。

甲寅旬，兵形象虛幟曰：王屈奇前，左將赤衣，赤頭；右將黑衣，赤頭；從亥入，以臨辰。

推陰陽兵法
陽兵者，以陽時出天門，入地戶，過太陰，短行出九地，六癸順；入九地，上升九天、六甲，百戰百勝。

陰兵者，以陰時從九天，踐明堂，出天門，入地戶，左行右囘，歴太陰，分兵爲奇，逆入太陰中，楊⬛以採戰。〈○疑作「揚兵以出戰」。〉

推雌雄法
用起戰雄，吉。春寅、夏巳、秋申、冬亥。用起戰雌，凶。春申、夏亥、秋寅、冬巳。今日之辰起，其後二攻其前四，子日後二戌，前四辰是也。復以大吉、徵明、神后、天罡，四神爲雄。小吉、天罡、勝光，三神爲雌。戰陣，背雌向雄，百戰百勝。不得令青抵白，黑抵黃，金迎火，陰就陽，子攻母，迷天道，戰必敗，不欲向勝，日辰也。攻其類，衆還受其屈；攻其所，勝，大吉。勿使衰對相死當旺，故曰通三天，勝可全：順斗行，一也；攻其勝，二也；後二攻前四，三也。

推北斗戰法
左八八月攻左，右二二月攻右，是戰法也。

推伏兵法
太冲、神后、傳送、太乙，臨日辰，必有伏兵。此神旺與殺併，伏兵發，大凶；不與煞併，伏兵不敢發。

又曰：以聞事時斗加季，有伏兵；干傷支，有伏兵在前；支傷干，無伏兵；干支俱傷，爲用神，有伏兵，戰凶。
推突圍法
傷不傷，視陰陽，日辰上賊爲傷，又惡得將爲重傷，則凶，不傷無咎，又用起陰，傳出陽者，可出必免難。

又曰：被圍時，神在內，可守；神在門，相傷；神在外，可出。
又曰：或在家，或在野，被圍四匝者，當從青龍下去加旺時，天罡是也。所謂八極俱張刺，如鋒鋩，乘龍而出，兵不敢當。
推水軍法
兵衆，行船，將涉江海，必有傾覆之患。丙子、癸未、癸丑，法爲江河龍，〈○疑當有脫誤。〉此日濟，必溺。

又曰：天河臨地井，舟必覆。壬癸，小吉下得路，爲天河，〈○疑當云「壬、癸、子爲天河」。〉卯、酉、辰爲地井。
推迷惑法
月將加正時，若天罡，若小吉，下得路，山林野澤，烟霧昏蒙，忽迷四方，以式投地，出傳送下，自然開悟；出天罡下，百步得道，若三百步，得及路；出小吉下，八十步得道，以天罡加地戶，頭戴式行則不迷，加正時，出小吉下，三百步得天井，太冲下得水；出大吉下，得糧。凡支吉，利涉陸路，在前不知通者，正時加孟，左道通；加仲，中道通；加季，右道通。

主客向背篇
經曰：衆兵大同，則先舉者爲主，後舉者爲客。陳兵原野，則先舉者爲客，後舉者爲主。

又曰：天五音爲客，地五音爲主。五音：宮、商、角、徵、羽也。
又曰：辰爲客，時下爲主；辰行爲客，位止爲主；先動先聲爲客，後動後聲爲主；高旗爲客，卑旗爲主；兩人相見，外來爲客，內坐爲主；兩人相見，立爲客，坐爲主；兩人等，先舉事爲客，後舉事爲主。人有氣者勝，無氣者敗。客利四季月日時，欲得制日，干克支，主人利；四孟月日時，欲得伐日，支克干，客利。
推向背法
旌旗五色者，軍之五德也。輝映衆心，宣威兵目。

青旗舉一鼓，則行；二鼓，則趍；三鼓，則集受制也。

舉黃旗一擊令，則止；二擊令，則列；三擊，則聽受命也。

陽時舉赤旗，揚威儀而始之，甲乙丙丁戊也。

陰時舉黑旗，伏威儀而終之，己庚辛壬癸也。

旛旗各隨方色而行：甲子、甲申、甲辰三旬，弧矢在前；甲寅、甲午、甲戌三旬，刀盾在前。春以長矛在前，夏以戈戟在前，秋以弓弩在前，冬以刀盾在前。

推二十八宿騎戰法
以二十八人象二十八宿，爲先鋒軍，壓敵。

角人，赤旗，青衣，青馬，東方七人。

羽人，青旗，黑衣，黑馬，北方七人。

宫人，白旗，黃衣，黃馬，中央七人。

徵人，黃旗，赤衣，南馬，南方七人。

商人，黑旗，白衣，白馬，西方七人。

右以二十八人早近敵陣大呼。若聞桴鼓擊柝之音，我以商人爲前，將兵象白虎也。陣見火光，以羽人爲前，將兵象元武也。陣聞金石兵刃之聲，以徵人爲前，將兵象朱雀也。陣聞士人呼號者，以宫人爲前，將兵象勾陳也。陣內寂無聲者，以角人爲前，將兵象青龍也。是爲五行厭勝之法。
推五行陣法
木直陣，以金方陣應之；金方陣，以火銳陣應之；火銳陣，以水曲陣應之；水曲陣，以土圓陣應之；土圓陣，以木直陣應之。

推當敵人法
背太歲，當萬人；大將軍，當五千人。太陰、月建、天魁三元五符，各當五千人；天乙、遊都，五百人；歲德、月德、日德，壬方，旬之內生氣；歲星、豹尾、歲建，並可背，不可向也。

推神煞門戶篇
凡戰陣之法，須避神煞，兼明天門地戶，克勝制敵，實在于此也。

推大將軍法
孟歲，以〈○原衍「螣蛇」二字，今刪。〉勝光；仲歲，以小吉；〈未。〉季歲，以傳送；〈申。〉加歲支，天罡〈辰。〉下是也。

推豹尾法
天罡加太歲支，功曹、〈寅。〉勝光、〈午。〉河魁，〈戌。〉有臨季者，其下卽是豹尾，其冲是爲黃旛。

推太陰法
常以功曹〈寅。〉加歲支，神后〈子。〉下是已。

推歲建破法
陽歲，以大吉；陰歲，以小吉；加太歲，支魁下爲建，天罡下爲破，陰陽殺用。

推歲星法
天罡加歲支，亥上所見本位辰是也。

推歲支干德法
從魁加歲辰，功曹是已。支德甲戌、戊寅、壬德自處，乙丁、己辛、癸任魁鄕也。〈○此文有誤，當云︰「甲、丙、戊、庚、壬德自處，乙、丁、己、辛、癸在所合也。」〉

推歲殺法
天罡加歲支，太乙、〈巳。〉從魁、〈卯。〉大吉，〈丑。〉有臨季者，其下卽是歲殺。申子辰，刼煞在巳，災殺在午，天殺在未，他倣此。

推孤虛大煞天狗法
登明加歲支，天魁下，爲孤；太冲、天罡下，爲虛；旬下日，同大煞。春午、夏未、秋酉、冬子，一名天地轉，殺天狗。孟歲巳，仲歲酉，季歲丑。　天時、天罡加月建也。〈○此文有脫誤。〉

推天道黃道法
天道：寅午戌月，寅戌，南方行；午，西北方行。亥卯未月，亥未，東方行；卯，西南方行；申子辰月，申辰，北方行；子，東南方行。巳酉丑月，巳丑，西方行；酉，東北方行。

推天耳天目法
春氐星，乙下；夏柳星，丁下；秋胃星，辛下；冬女星，癸下。是爲天目也。

春箕星，寅；夏軫星，巳；秋參星，申；冬壁星，亥。是爲天耳也。

推遊都虜都月合法
遊都爲都將，甲己日大吉，乙庚日神后，丙辛日功曹，丁壬日太乙，戊癸日傳送。虜都爲天賊，甲己日天罡，乙庚日勝光，丙辛日登明，丁壬日傳送，戊癸日功曹。月合常以月合，神上爲月朔之始、順數之盡，末日也。

推三元法
上元甲子日，起五宮；中元甲子日，起二宮；下元甲子日，起八宮。各以順日求之，周而復始，時同日法，夏至後行，反此。

推亭亭白姦法
常以月將加正時，神后下爲亭亭。寅午戌上見孟春，五本位上是白姦。〈○「春五」二字有誤。〉

推生死神法
常以功曹加月建，神后下爲生神，勝光下爲死神。

推六害法
辰卯相害，寅巳相害，丑午相害，子未相害，申亥相害，酉戌相害。

推天門地戶法
子丑日，天門在丙，地戶在丁。寅卯日，天門在庚，地戶在丁。辰巳日，天門在庚，地戶在壬。午未日，天門在壬，地戶在辛。申酉戌亥日，天門在甲，地戶在癸。

龜卜篇
河出圖，洛出書。聖人則之，則靈龜負圖，自河而出也。是龜龍麟鳳四靈，龜居其一。託夢於元王，何其賢也！不避豫且之網，何其愚也！生旣不能全身避害，死亦安能灼骨而知吉凶？古人所以設此法者，謂「兵爲凶器，戰爲危事」，聖人得之以興，凡夫得之以廢，不可輕舉矣。愚人不自謂其愚，皆自謂其智，故立卜法，假于陰陽，亦惑愚人之心，非爲智也。太公曰：「蓍，朽草也；龜，枯骨也。安知聖人之智慮哉！」是知神亦不能自智，聖亦不能自智。贊聖人之事者，其猶砥礪乎！凡龜有五色，隨其旺相而用之，一龜之內有六廚左右翼，君王用上尺有二寸，大夫用中，庶人用下；後左足爲春，前左足爲夏，前右足爲秋，後右足爲冬，四季用中廚。

經曰：何知我神，骨白如銀；何知我聖，千里路正。又曰：其骨須白，其色須鮮，其皮如蠟，其界如法。

龜有五兆，以定吉凶。一兆之中爲五段，可以彰往察來：內高爲金，外高爲火，五曲爲木，正直爲土，頭垂爲水。水無正形，因金爲名。常以晴霧爲水。一兆之中，從頭分爲五鄕，頭爲甲乙，次爲丙丁，次爲戊己，次爲庚辛，次爲壬癸。常以頭微高爲上兆，正橫爲中兆。春夏以內爲頭，秋冬以外爲頭。

假令木兆，甲乙鄕爲本宮，丙丁鄕爲子孫，戊己鄕爲妻財，庚辛鄕爲官鬼，壬癸鄕爲父母，但以此鄕斷吉凶，及支入兆。假令木兆，金支是官鬼，木支是兄弟，土支是妻財，火支是子孫，水支是父母，看支入鄕，以斷吉凶成敗。我徃攻彼，則彼爲主。兆欲頭伏足落，及格橫，身內摧折、暗霧、昏驚、震動、猖狂、文不食墨、火天穿者，破軍殺將。彼來攻我，兆欲頭仰足舉。彼支援助，身內有力、食墨鮮明、肥濃安穩，兆吉言吉，兆凶言凶。萬端吉凶，一看兆身，往往有驗，無假日辰。夫有動不如無動，有支不如無支。有支則被支吉、格支凶，故兆連新，起動由人；新兆連故，起動無路。　捉頭足，所作不成；頭足銜芒，所求無累。君子動頭，天下同憂；小人動足，天下馳逐。兆身過度，日向衰微；兆不出臼，勢將微滅。凡占賊：被支有外救，格支有外敵。若吾擊敵，兆旺相、洪潤、軒昻、有力、重偃仰吉；枯槁、伏落、霧悴、驚摧、分伏、足落、兆細而暗，凶。凡卜：以支及動鄕，賊數日月，遠近里數，生數三，成數八，旺相依數，休廢減半。

凡卜兆：爲我爲客，支旺克兆，客勝；支囚爲兆所克，客敗。支洪潤，賊强；支枯槁，賊弱。

「ㄟ」，飛鳥出林兆。出軍行師，吉；安營入師，凶。
「ㄏ」，飛鳥入林兆。安營築城，吉；行師，凶。
「工」，驚獐兆。有賊奄至，防閑城堡，吉。
「爪」，走鹿兆。有賊至，主奔走之事。
「一」，土兆大橫。安城堡社，吉。
「八」，棲鳳兆。自守，吉。
「�」，需兆。安城壘，吉。
「川」，天兆。城壘襲人，吉。
山岡營壘篇
山有岡巒，地有形勢。斷其形，則氣勢滅。故秦築長城，鑿其山岡之氣，而咸陽邱墟；隋䟽汴河，斷乎土地之脈，而江都荊棘。成周卜遷伊洛，得瀍澗之利，而王年八百；吳、晉奄宅建業，得江山之勢，而延期數葉。

夫建都邑、築城壘，必擇形勢。雖成敗在人，不在于城地，然地形山勢，足以爲人之助也。故曰：趙之地坦然平，吳楚之地東南傾，秦韓之地龍虎形，幽魏之地無邱陵。夫趙無陂險、山岡、溝澗，故曰坦然平。吳楚之有江海、波潮，故曰東南傾。秦韓被山帶河、岡巒重複，故曰龍虎形。秦得龍虎之形，而東吞趙魏，南併荊楚。夫建都邑、列營壘，非地勢不王，非山岡不固。營壘之法：欲北據連山，南憑高岡，左右襟帶，地水東流，乾上伏下，過子艮、寅卯，重岡入巽。

又曰：戌連申酉，坤未高；前有迎山，抱且朝；或驚或躍，或蟠龍；藏車隱馬，若飛鴻；支條散脈，如蛇走；氣車森聳，似雞籠；四維皆起，四仲平；㢲水迤邐，出自庚；天門倚伏，歴壬癸；直出地戶，東南傾；南有汙池，爲朱雀；北有堆阜，爲元武；東有叢林，爲青龍；西有大道，爲白虎。四獸旣具，八卦乃列，乃立表測影，以定子午之位。興土工，先本戊上；起版築，從中步至門。夫草木不生，不可居；鳥獸不集，不可居；燋石沙礫，不可居；河水逆流，不可居。朱雀無頭，元武折足，白虎銜尸，青龍悲哭，强居之者，兵敗將死。

山形岡隴
山若蟠龍，玉案數重，宛轉邪曲，首尾相從；山若鳳皇，翅翼開張，羣隊千萬，帶隴扶岡，前有印綬，後有囘翔；山若飛龍，首尾遠同，或驚或躍，乍橫乍縱，臺傾池潤，舞鶴翔鴻；山若臥狗，頭拳尾就，腹內乳見，項連山首；山若麒麟，乍立乍蹲，羣從千萬，朝者數人；山若長蛇，或曲或邪，後岡前谷，隱馬藏車︰凡此，皆營壘之形勢也。

《神機制敵太白陰經》卷十終